Na osnovu člana 93 b stav 4. Zakona o budžetskom sistemu („Službeni glasnik RS”, br. 54/09, 73/10, 101/10, 101/11, 93/12, 62/13, 63/13 – ispravka, 108/13, 142/14, 68/15–dr. zakon, 103/15, 99/16, 113/17, 95/18, 31/19, 72/19, 149/20, 118/21 i 118/21–dr. zakon) i člana 42. stav 1. Zakona o Vladi („Službeni glasnik RS”, br. 55/05, 71/05 − ispravka, 101/07, 65/08, 16/11, 68/12–US, 72/12, 7/14−US, 44/14 i 30/18–dr. zakon), Vlada donosi Uredbu o centralizovanom obračunu primanja zaposlenih, izabranih i postavljenih lica kod korisnika budžetskih sredstava i korisnika sredstava organizacija za obavezno socijalno osiguranje
Član 1.
Ovom uredbom bliže se uređuju:
1) minimalne tehničke i funkcionalne karakteristike informacionog sistema za centralizovani obračun primanja;
2) vrsta, oblik i sadržina podataka, kao i način i rokovi za dostavljanje podataka od strane korisnika budžetskih sredstava i korisnika sredstava organizacija za obavezno socijalno osiguranje;
3) način, postupak i rokovi za obradu podataka, kao i postupak i rokovi za dostavljanje obračuna primanja korisnika budžetskih sredstava i korisnika sredstava organizacija za obavezno socijalno osiguranje;
4) odgovornost lica za dostavljanje i obradu podataka; popunjavanje, sadržinu, održavanje, zaštitu i čuvanje baze podataka o zaposlenim, izabranim i postavljenim licima kod korisnika budžetskih sredstava i korisnika sredstava organizacija za obavezno socijalno osiguranje u vezi sa njihovim primanjima;
5) način i rokovi izvještavanja iz baze podataka o zaposlenim, izabranim, i postavljenim licima kod korisnika budžetskih sredstava i korisnika sredstava organizacija za obavezno socijalno osiguranje u vezi sa njihovim primanjima;
6) dinamika uvođenja korisnika budžetskih sredstava i korisnika sredstava organizacija za obavezno socijalno osiguranje u centralizovani sistem obračuna primanja;
7) druga pitanja od značaja za pravilan i blagovremen centralizovani obračun primanja korisnika budžetskih sredstava i korisnika sredstava organizacija za obavezno socijalno osiguranje.
Član 2.
Pojedini izrazi koji se koriste u ovoj uredbi imaju sljedeće značenje:
1) sistemom, u smislu ove uredbe, smatra se sistem centralizovanog obračuna primanja (u daljem tekstu: Sistem), kroz koji se vrši obračun primanja zaposlenih, izabranih i postavljenih lica kod korisnika budžetskih sredstava i korisnika sredstava organizacija za obavezno socijalno osiguranje;
2) subjektom, u smislu ove uredbe, smatra se korisnik budžetskih sredstava i korisnik sredstava organizacija za obavezno socijalno osiguranje u Republici Srbiji (u daljem tekstu: Subjekt), kod kojih se primanja zaposlenih, izabranih i postavljenih lica obračunavaju kroz Sistem;
3) odgovornim licem, u smislu ove uredbe, smatra se fizičko lice koje je od Subjekta ovlašćeno za unos ili uvoz i prijem podataka iz Sistema u vezi sa obračunom primanja;
4) primanjima, u smislu ove uredbe, smatraju se sva lična primanja zaposlenih, imenovanih ili postavljenih lica u Subjektu kome se vrši obračun primanja korišćenjem Sistema, u skladu sa zakonom;
5) obračunom primanja, u smislu ove uredbe, smatra se postupak automatske obrade podataka o primanjima u cilju generisanja elektronskih zbirki podataka neophodnih za obračun primanja u skladu sa propisima kojima je regulisana isplata primanja, evidentiranje poslovnih promjena i izvještavanje u skladu sa relevantnim propisima;
6) autorizovanim licem, u smislu ove uredbe, smatra se fizičko lice koje je autentifikovano kao lice ovlašćeno za pristup Sistemu, prenos i dobijanje podataka i izvještaja iz ove uredbe;
7) nadležnim organom, u smislu ove uredbe, smatra se organ državne uprave koji je nadležan da prati i utvrđuje stanje, kao i preduzima mjere ili predlaže Vladi preduzimanje mjera u oblastima kojima pripadaju subjekti iz tačke 2) ovog člana;
8) jedinstvenom analitičkom platformom, u smislu ove uredbe, smatra se softversko rješenje za analitiku, planiranje i izvještavanje o rashodima i organizaciono-kadrovskim promjenama, koje imaju Subjekti iz tačke 2) ovog člana u vezi sa primanjima zaposlenih, izabranih i postavljenih lica koja se obračunavaju kroz Sistem.
Tehničke i funkcionalne karakteristike informacionog sistema za centralizovani obračun primanja
Član 3.
Sistem centralizovanog obračuna primanja predstavlja softversko-poslovno rješenje organizovano na modularni način, na srpskom jeziku.
Modularna organizacija iz stava 1. ovog člana podrazumijeva korišćenje nezavisnih i komplementarnih, različitih modula u procesu centralizovanog obračuna primanja, kao i mogućnost nadogradnje ili uvođenja jednog ili više novih modula u slučaju potrebe.
Sistem omogućava centralizovani sistem obračuna primanja zaposlenih, izabranih i postavljenih lica i obezbjeđuje:
1) organizaciono upravljanje, koje omogućava prikaz i analizu organizacione strukture, olakšava planiranje kadrovskih resursa i upravljanje internim organizacijama i njihovim promjenama, kao i čuvanje, odnosno skladištenje svih istorijskih podataka koji su unijeti u sistem;
2) kadrovsku administraciju, koja podržava proces upravljanja kadrovima i obradu podataka o zaposlenim, izabranim, i postavljenim licima kod Subjekta u vezi sa njihovim primanjima, uz mogućnost pristupa ili ažuriranja podataka u realnom vremenu i automatsko evidentiranje svakog unosa, uvoza ili izmjene podataka u cilju vođenja ažurne evidencije svih unosa, uvoza ili izmjena;
3) upravljanje radnim vremenom kroz bilježenje vremenskih podataka o zaposlenim, izabranim i postavljenim licima kod Subjekta u vezi sa njihovim primanjima;
4) automatski obračun primanja u više delova podoban za periodična plaćanja, odbitke, uključujući poreske i obaveze za doprinose za obavezno socijalno osiguranje, i druge obustave iz primanja zaposlenih, izabranih i postavljenih lica kod Subjekta, kreiranje osnovnih i korektivnih obračuna u toku mjeseca, kao i kreiranje zbirki podataka neophodnih za isplatu primanja i evidentiranje poslovnih promjena elektronskim putem;
5) automatsko kreiranje prijava, izvještaja i drugih obrazaca utvrđenih propisima ili na drugi način u skladu sa specifičnim potrebama ili na zahtjev nadležnog organa;
6) analizu i kontrolu podataka u skladu sa specifičnim potrebama ili na zahtjev nadležnog organa.
Informacioni sistem za centralizovani obračun primanja postavlja se, radi i održava na odgovarajućoj hardverskoj infrastrukturi koja obezbjeđuje uredno funkcionisanje sistema.
Informacioni sistem za centralizovani obračun primanja omogućava direktnu i bezbjednu razmjenu podataka elektronskim putem i posjeduje odgovarajući sistem zaštite od neovlašćene upotrebe i gubitka podataka.
Vrsta, oblik i sadržina podataka koji se dostavljaju
Član 4.
Subjekat preko Sistema dostavlja Upravi za trezor sljedeće vrste podataka:
1) podatke o organizacionom upravljanju;
2) podatke o kadrovskoj administraciji;
3) podatke za obračun primanja.
Podaci o organizacionom upravljanju predstavljaju skup podataka o organizacionoj strukturi i sistematizaciji radnih mjesta kod Subjekta, kao i o promjenama u vezi sa tim podacima.
Podaci o kadrovskoj administraciji predstavljaju skup podataka u vezi sa zaposlenim, izabranim i postavljenim licima koji uključuju njihove matične i kadrovske podatke, kao i o promjenama u vezi sa tim podacima.
Podaci za obračun primanja predstavljaju skup podataka o radnom vremenu, primanjima, podacima o banci u kojoj zaposlena, izabrana i postavljena lica kod Subjekta imaju lični račun, kao i o promjenama u vezi sa tim podacima.
Podaci iz stava 1. ovog člana čuvaju se, unose, uvoze, ažuriraju i razmjenjuju u elektronskom formatu.
Član 5.
Podaci o organizacionom upravljanju iz člana 4. stav 2. ove uredbe sadrže:
1) elemente za formiranje, izmjenu ili ukidanje organizacionih jedinica u okviru organizacione strukture (organizacione dijelove i hijerarhiju između delova) kod Subjekta, koji obuhvataju naziv, oblast, adresu, vrstu, djelokrug rada, kadrovske oblasti i podoblasti organizacione jedinice;
2) elemente za formiranje, izmjenu ili ukidanje sistematizacije radnih mjesta i pozicija kod Subjekta, koji obuhvataju naziv i opis poslova, svrhu radnog mjesta, položaj, zvanje ili vrstu radnog mjesta, stepen uvećanja staža, šifru registra zaposlenih, izabranih i postavljenih lica, kompetencije po oblastima rada, koeficijente, zahtjevani stepen stručne spreme, neophodno obrazovanje i stepen stručne spreme, zahtjevane državne ili stručne ispite, licence, sertifikate, neophodno radno iskustvo, kao i druge elemente u skladu sa relevantnim propisima ili specifičnim potrebama Subjekta.
Podaci o kadrovskoj administraciji iz člana 4. stav 3. ove uredbe sadrže:
1) elemente za formiranje, izmjenu ili ukidanje kadrovskih brojeva zaposlenih, izabranih i postavljenih lica;
2) elemente za formiranje, izmjenu ili ukidanje informacija o zaposlenim, izabranim i postavljenim licima, koji obuhvataju kadrovske brojeve, radni status, lične podatke kao što su ime i prezime, JMBG, lični broj osiguranog lica, pol, datum, mjesec i godinu rođenja, adresu prebivališta ili boravišta, podatke o načinu komunikacije u vezi sa primanjima kao što su broj telefona ili adresa elektronske pošte, podatke o položaju i/ili radnom mjestu, aktu zaposlenja, imenovanja ili biranja, periodu i stepenu angažovanja, elemente osnovnih primanja potrebnih za obračun primanja, informacije o banci i broju računa kod banke, informacije o radnom stažu, informacije o obrazovanju i stepenu stručne spreme, i informacije o specifičnim legitimacijama zaposlenog, izabranog ili postavljenog lica.
Podaci iz stava 2. tačka 2) ovog člana mogu se dopuniti pojedinim ličnim podacima članova uže porodice ili drugih lica, u mjeri u kojoj su takvi podaci neophodni za potrebe obračuna primanja zaposlenih, izabranih ili postavljenih lica, ili za potrebe ostvarivanja prava članova uže porodice ili drugih lica u vezi sa radom ili angažovanjem zaposlenih, izabranih ili postavljenih lica kod Subjekta.
Podaci za obračun primanja iz člana 4. stav 4. ove uredbe sadrže:
1) elemente za određivanje učestalosti, perioda i datuma isplate primanja zaposlenih, izabranih ili postavljenih lica;
2) elemente o planiranom i ostvarenom radnom vremenu, redovnom i prekovremenom radu, radu noću ili radu u smjenama, preraspodjeli radnog vremena, odmorima i odsustvima, podatke neophodne za izračunavanje naknade zarade, naknade troškova i drugih primanja saglasno propisima ili drugim opštim ili pojedinačnim aktima, podatke o periodičnim ili dodatnim primanjima, elemente neophodne za obustave iz primanja ili plaćanje članarina, samodoprinosa ili uplata u fondove.
Način i rokovi za dostavljanje podataka
Član 6.
Podatke iz člana 4. ove uredbe, odgovorno lice blagovremeno dostavlja direktnim unosom ili uvozom podataka u Sistem u odgovarajućem elektronskom formatu.
Subjekat i odgovorno lice dužni su da obezbijede da podaci iz člana 4. ove uredbe budu tačno, potpuno i ažurno  ili uvezeni u odgovarajućem elektronskom formatu u Sistem – najkasnije pet dana prije planirane isplate primanja.
Način, postupak i rokovi za obradu podataka i postupak i rokovi za dostavljanje obračuna primanja subjektima
Član 7.
Elektronskom obradom podataka iz člana 4. ove uredbe Sistem vrši kontrolu unesenih podataka i evidentira eventualne greške.
Ako se prilikom obrade podatka evidentira greška iz stava 1. ovog člana, Uprava za trezor bez odlaganja šalje Subjektu obavještenje za ispravku te greške.
Član 8.
Uprava za trezor dostavlja obračun primanja Subjektu u Sistemu najkasnije na dan isplate primanja.
Popunjavanje, sadržina i održavanje baze podataka o zaposlenima, izabranim i postavljenim licima u vezi sa njihovim primanjima
Član 9.
Ministarstvo nadležno za poslove finansija uspostavlja, vodi, čuva i održava bazu podataka o zaposlenim, izabranim i postavljenim licima u cilju prikupljanja i čuvanja podataka iz člana 4. ove uredbe (u daljem tekstu: baza podataka).
Baza podataka uspostavlja se, čuva i ažurira u Sistemu, unosom ili uvozom podataka iz člana 4. ove uredbe od strane odgovornih lica kod Subjekata.
Način i rokovi izvještavanja iz baze podataka o zaposlenima, izabranim i postavljenim licima kod Subjekata u vezi sa njihovim primanjima
Član 10.
Izvještavanje u vezi sa primanjima Subjekata vrši se dostavljanjem, prenosom u formi elektronskih izvještaja u odgovarajućem formatu ili omogućavanjem kreiranja i preuzimanja izvještaja direktno iz Sistema.
Izvještaji iz stava 1. ovog člana obuhvataju prijave, izvještaje i druge obrasce utvrđene propisima ili skupove podataka iz Sistema u drugoj formi na način i u skladu sa specifičnim potrebama ili na zahtjev nadležnog organa.
Izvještaji mogu biti standardni i zakonski izvještaji, kao i posebni izvještaji.
Standardni izvještaji predstavljaju izvještaje putem kojih autorizovana lica dobijaju presjeke podataka o primanjima koji se nalaze u bazi podataka.
Zakonski izvještaji predstavljaju obrasce i izvještaje o primanjima zaposlenih, izabranih i postavljenih lica, koji su neophodni za izmirenje zakonskih obaveza i ostvarenja zakonskih prava u skladu sa propisima.
Ministarstvo nadležno za poslove finansija omogućava pristup ili dostavlja izvještaje iz st. 4. i 5. ovog člana u roku, u skladu sa propisima, ili bez odlaganja na osnovu zahtjeva nadležnog organa.
Član 11.
Posebni izvještaji su svi izvještaji koji ne spadaju u izvještaje iz člana 10. st. 4. i 5. ove uredbe, a koji se sačinjavaju na osnovu specifičnih potreba i na zahtjev nadležnog organa.
Podaci na osnovu kojih se sačinjavaju posebni izvještaji su generisani iz jedinstvene analitičke platforme i namijenjeni su planiranju, upravljanju i kontroli rashoda i organizaciono-kadrovskih promjena koje imaju Subjekti u vezi primanja koja se obračunavaju kroz Sistem.
Ministarstvo nadležno za poslove finansija omogućava pristup ili dostavlja izvještaje iz stava 1. ovog člana na osnovu zahtjeva nadležnog organa u roku ne kraćem od sedam dana od dana prijema zahtjeva.
Zaštita i čuvanje Sistema i baze podataka o zaposlenima, izabranim i postavljenim licima u vezi sa njihovim primanjima
Član 12.
Zaštita Sistema i baze podataka vrši se u skladu sa propisima.
Ministarstvo nadležno za poslove finansija vrši čuvanje, zaštitu i održavanje Sistema i baze podataka u okviru Sistema.
Održavanje i popravka računarske opreme u vezi sa Sistemom, vrši se isključivo pod nadzorom ovlašćenih lica u ministarstvu nadležnom za poslove finansija.
U slučaju povlačenja iz upotrebe računarske opreme u vezi sa Sistemom, svi podaci prethodno moraju biti trajno i sigurno izbrisani.
Pristup Sistemu i bazi podataka vrši se putem autentifikacije i autorizacije.
Autorizacija predstavlja proces omogućavanja prava pristupa i dozvoljenih operacija u Sistemu za autorizovano lice.
Autentifikacija predstavlja proces utvrđivanja identiteta lica koje želi da pristupi Sistemu.
Ministarstvo nadležno za poslove finansija obezbjeđuje:
1) zaštitu od neovlašćenog pristupa Sistemu, njegovog neovlašćenog korišćenja ili manipulacije bazom podataka od strane internih i eksternih korisnika;
2) zaštitu integriteta podataka iz baze podataka, njihovu raspoloživost i neovlašćeni uvid u povjerljive podatke;
3) zaštitu Sistema i baze podataka od virusa i ostalih oblika malicioznih kodova;
4) siguran prenos podataka iz Sistema internim i eksternim korisnicima;
5) čuvanje podataka iz baze podataka i upravljanje sigurnosnim kopijama baze podataka u okviru Sistema;
6) kontinuitet aktivnosti Sistema u slučaju požara, poplave, zemljotresa ili druge nepogode koja se smatra rezultatom više sile i koja dovodi do neuobičajenog prekida u radu Sistema;
7) povraćaj sačuvanih podataka u slučaju gubitka, oštećenja ili uništenja računarske opreme Sistema;
8) testiranje Sistema radi otkrivanja sigurnosnih problema na redovnoj osnovi i nakon instaliranja novih verzija Sistema;
9) instaliranje softverske nadogradnje radi uklanjanja sigurnosnih problema koji se ustanove na Sistemu ili na povezanom softveru;
10) praćenje sigurnosnih incidenata u Sistemu radi preduzimanja korektivnih mjera;
11) upravljanje sigurnosnim incidentima, edukaciju i obuku svih autorizovanih lica radi sticanja potrebnih znanja o čuvanju i sigurnosti podataka;
12) održavanje računarske opreme Sistema.
Ministarstvo nadležno za poslove finansija obezbjeđuje fizičku zaštitu računarske opreme u vezi sa Sistemom i dužno je da obezbijedi formiranje sekundarne lokacije Sistema.
Sekundarna lokacija Sistema mora biti udaljena od mjesta na kome se nalazi primarna lokacija Sistema.
Lokacije iz st. 9. i 10. ovog člana moraju biti na adekvatan način zaštićene od požara i poplava i moraju imati 24-satni bezbjednosni sistem nadzora i zaštite.
Pristup lokacijama na kojima se nalazi računarska oprema u vezi sa Sistemom imaju samo ovlašćena lica.
Dinamika uvođenja Subjekata u Sistem
Član 13.
Subjekti se uvode u Sistem počevši od prvog kvartala 2022. godine, osim ustanova obrazovanja (osnovne i srednje škole i učenički domovi) Republike Srbije koje se uvode u Sistem u trećem kvartalu 2022. godine i jedinica lokalne samouprave i njihovih indirektnih korisnika i ustanova zdravstva Republike Srbije koji se uvode u Sistem u četvrtom kvartalu 2023. godine.
Stupanje na snagu i početak primjene
Član 14.
Ova uredba stupa na snagu narednog dana od dana objavljivanja u „Službenom glasniku Republike Srbije”.
05 broj 110 - 12427/2021
U Beogradu, 29. decembra 2021. godine
Vlada
Predsjednik,
Ana Brnabić, s.r.
