Opštinskom Sudu U Novom Sadu
Novi Sad
Tužilja: BOSANAC MARIJA iz Novog Sada, ul. Cara Dušana br. 20, koju zastupa adv. Josip Murgaški iz Novog Sada, po priloženom punomoćju
Tužena: KOKOT SILVIJA iz Novog Sada, ul. Cara Dušana br. 20
Tužba RADI RASKIDA UGOVORA O DOŽIVOTNOM IZDRŽAVANjU
Tužilja Bosanac Marija, kao primalac izdržavanja, zaključila je sa tuženom Kokot Silvijom, kao davaocem izdržavanja, ugovor o doživotnom izdržavanju 11. septembra 1996. godine.
Tim ugovorom tužena kao davalac izdržavanja se obavezala da tužilji kao primaocu izdržavanja, dok je god živa, obezbjeđuje: a) svakodnevnu redovnu ishranu, b) potrebnu odjeću i obuću, c) održavanje lične higijene i higijene stana, d) potrebnu njegu i pažnju u bolesti, e) potrebnu ljekarsku njegu.
Tužena je preuzela i obavezu da plaća sve troškove, dažbine i naknade koje terete stan tužilje, kao i da primaoca izdržavanja nakon smrti sahrani na grobnom mjestu koje posjeduje primalac izdržavanja, u skladu sa mjesnim običajima.
S druge strane, u naknadu za to, tužilja – primalac izdržavanja ostavlja tuženoj nakon svoje smrti dvosoban stan površine 56 m2 u Novom Sadu, u ulici Cara Dušana br. 20
DOKAZ: Ugovor o doživotnom izdržavanju 3. R. 606/96 od 11. septembra 1996. godine
Odnosi između ugovarača od početka primjene ovog ugovora nisu bili naročito dobri, ali su se od prije dvije godine izmijenili i pogoršali tako da su primalac i davalac izdržavanja sada u veoma lošim odnosima, ne kontaktiraju i ne govore i ne ostvaruje se svrha ugovora o doživotnom izdržavanju koji je između njih zaključen.
Tužilja je sa tuženom zaključila predmetni ugovor u želji da kao stara osoba (88 godina) ima adekvatnu svakodnevnu ishranu i materijalnu pomoć kao i stalnu pažnju i njegu od strane tužene.
Smatrala je da će tužena, kao njena susjetka (stan do stana) pokazati potrebnu brigu i pažnju prema njoj i dala joj je ključeve od svog stana.
Otvorena srca, bezrezervno i emotivno je prihvatila tuženu i njenu porodicu želeći i sama da, makar ponekad, osjeti dio porodične atmosfere i topline od strane tužene i iz njenog doma.
Vjerovala je da joj brige, pažnje i njege od strane tužene neće manjkati i da će tužena ako ne iz emocija i moralnih pobuda za to biti motivisana makar materijalnim interesima s obzirom da joj zauzvrat stoji u izgledu sticanje materijalnog dobra velike vrijednosti.
Međutim, od samog početka ugovora tužilja je primijetila da se tužena prema njoj i prema obavezama koje je preuzela, ne odnosi iskreno, odgovorno i pošteno.
Umjesto da svakodnevno ima urednu ishranu, tužilji su jednom sedmično donošene namirnice sa pijace, i to tako lošeg kvaliteta da ih sama sebi nikada ne bi takve kupila (probrano, špatno, neizgledno, neukusno).
Iako davalac izdržavanja – tužena - živi u stanu do nje, nije joj donosila toplu hranu i kuvana jela iako se to po ugovoru podrazumijevalo.
Nijedno parče odjeće, niti jedan komad obuće, pa makar i kućne papuče, tužena joj nije do sada kupila ili na drugi način obezbijedila, iako se na to obavezala ugovorom, a tužilja je itekako imala potrebe za tim.
U pogledu održavanja higijene tužilja je bila prepuštena sama sebi: sama je prala svoju posteljinu i rublje, sama peglala, sama čistila kupatilo, vukla usisivač po kući.
U ostvarivanju ljekarske njege takođe je bila prepuštena sebi – umjesto da ide s njom, pomogne joj da se popne uz stepenice u Domu zdravlja, kontaktira sa medicinskim osobljem i administracijom – tužena je sve to potpuno zanemarila smatrajući, vjerovatno, da je dovoljno da njen suprug, koji je inače taksista, tužilju preveze i ostavi ispred Doma zdravlja da se sama snalazi, onemoćala i bolesna, sa svojih 88 godina.
Sliku odnosa tužene – davaoca izdržavanja prema tužilji upotpunjuje i činjenica da tužena nije dozvolila tužilji da makar malo vremena provede sa njenom porodicom prilikom novogodišnjih dočeka, kao i njena izjava: »Neću da Mara jede s nama jer gleda u Nikolu pa dijete ne može da jede«.
Zbog toga što davalac izdržavanja nije ispunjavala ugovor, odnosno što se ponašala prema primaocu izdržavanja nekorektno, zanemarujući je i čineći sve na štetu primaoca, dakle upravo suprotno od onog što je po ugovoru o doživotnom izdržavanju bila obavezna, primalac izdržavanja je još prije dvije godine podigla tužbu za raskid ugovora o doživotnom izdržavanju, ali je na nagovore komšija i ubeđivanje muža tužene – Kokot Vladimira odustala od tog postupka.
Vrhunac neiskrenog i nepoštenog odnosa tužene prema tužilji uslijedio je nakon toga.
To je događaj koji se desio 1998. godine kada je tužilja u svom garderobnom ormanu zatekla ispreturane stvari, što je učinila tužena koja je jedina imala ključeve od njenog stana, i tom prilikom tužilja je konstatovala da joj nedostaje njena jedina i za nevolju namijenjena ušteđevina u iznosu od 1100 DEM.
Suprug tužene je u vezi s tim kazao tužilji: »Silvija ti je uzela te pare zato što si htjela da je izbaciš iz ugovora«...
Time je tužena prokockala sve preostalo povjerenje, tužilja je promijenila bravu na vratima, odnosi između njih postali su još lošiji i takvi su, nepromenjeno, do danas.
Dokaz: - saslušanje stranaka
- saslušanje svjedoka Vladimira Kokota iz Novog Sada, ul. Cara Dušana 20
Tužilja nije zahtjevna osoba.
Uz to je i darežljiva – mnoge stvari je dala tuženoj, a posebno zlatni lanac i zlatnu narukvicu (na ovom drugom je tužena danima insistirala), kao i razne dijelove posteljine.
Pokretna je, razumna, vedrog je duha, spremna da razumije i opravda.
Prihvatila bi svaku iskrenu ispriku da je tužena željela i htjela da joj objasni razloge zanemarivanja i ovlašnog izvršavanja svojih ugovornih obaveza.
Ili da je nije potkradala već pozajmila i vratila novac.
Tužena je nije udostojila bilo kakvog objašnjenja niti uvažavanja njene ličnosti, njenih godina i, na kraju, njene imovine.
Od 1998. su se odnosi između stranaka definitivno pogoršali i postali nepodnošljivi u toj mjeri da je prestao svaki međusobni kontakt, tako da postojeći ugovor o doživotnom izdržavanju nema smisla niti svrhe dalje održavati na pravnoj snazi.
Zbog toga, tužilja predlaže sudu da provede postupak u ovoj pravnoj stvari i u skladu sa članom 201. Zakona o nasljeđivanju Srbije, raskine ovaj ugovor i u tom cilju donese Presudu
Raskida se ugovor o doživotnom izdržavanju 3. R. 606/96 zaključen 11. septembra 1996. godine pred Opštinskim sudom u Novom Sadu između Bosanac Marije iz Novog Sada, kao primaoca izdržavanja i Kokot Silvije iz Novog Sada, kao davaoca izdržavanja, zbog neizvršavanja obaveza od strane davaoca izdržavanja i trajno poremećenih odnosa između davaoca i primaoca izdržavanja.
Tužilja, Bosanac Marija
