Na osnovu člana 81. stav 1. Zakona o budžetskom sistemu („Sl. glasnik RS“ br. 54/09, 73/10, 10110, 101/11, 93/12, 62/13, 63/13-ispr., 108/13, 142/14, 68/15-dr. zakon, 103/15, 99/16, 113/17 i 95/18) i člana 3. Pravilnika o zajedničkim kriterijumima i standardima za uspostavljanje, funkcionisanje i izvještavanje o sistemu finansijskog upravljanja i kontrole u javnom sektoru („Sl. glasnik RS“ br. 99/11 i 106/13), v. d. načelnika Gradske poreske uprave, donosi: PRAVILNIK O FINANSIJSKOM UPRAVLjANjU I KONTROLI GRADSKE PORESKE UPRAVE
Dio Prvi - Opšte Odredbe
Član 1.
(Predmet)
Ovim pravilnikom uređuje se uspostavljanje, održavanje i sprovođenje sistema finansijskog upravljanja i kontrole u Gradskoj poreskoj upravi Grada Novog Sada (u daljem tekstu: Gradska uprava), i utvrđuju se procedure i aktivnosti kojima se rukovode svi zaposleni prilikom obavljanja poslova i radnih zadataka, u svrhu ostvarivanja ciljeva Gradske uprave.
Član 2.
(Pojam finansijskog upravljanja i kontrole)
Finansijsko upravljanje i kontrola je dinamičan i sveobuhvatan sistem politika, procedura i aktivnosti koje uspostavljaju, održavaju i redovno ažuriraju rukovodioci organizacionih jedinica u Gradskoj upravi, kako bi se obezbijedilo da se utvrđeni ciljevi Gradske uprave ostvare na pravilan, ekonomičan, efikasan i efektivan način, kroz poslovanje u skladu sa zakonom i ostalim propisima.
Član 3.
(Uspostavljanje i sprovođenje finansijskog upravljanja i kontrole)
Rukovodioci organizacionih jedinica u Gradskoj upravi uspostavljaju finansijsko upravljanje i kontrolu nad funkcionisanjem poslovnih procesa u unutrašnjim organizacionim jedinicama kojima rukovode.
Finansijsko upravljanje i kontrolu u Gradskoj upravi sprovode svi zaposleni.
DIO DRUGI - CILj, SVRHA, ZADATAK I DELOKRUG FINANSIJSKOG UPRAVLjANjA I KONTROLE
Član 4.
(Cilj finansijskog upravljanja i kontrole)
Cilj finansijskog upravljanja i kontrole je da se osigura dobar sistem interne kontrole i stvarna odgovornost zaposlenih u Gradskoj upravi za radne zadatke koje obavljaju, kako bi se obezbijedilo da se postavljeni radni zadaci izvršavaju što jednostavnije, brže i ekonomičnije, uz osiguranje odgovarajućeg nivoa kvaliteta i postupanja u skladu sa zakonom i ostalim propisima.
Član 5.
(Svrha finansijskog upravljanja i kontrole)
Svrha finansijskog upravljanja i kontrole je da u skladu sa važećim propisima osigura:
a) obavljanje poslovnih aktivnosti na pravilan, etičan, ekonomičan, efikasan i efektivan način,
b) usklađenost poslovanja sa zakonom i ostalim propisima, planovima, politikama i procedurama,
v) zaštitu od finansijskih gubitaka izazvanih neopravdanim trošenjem i korišćenjem budžetskih sredstava, kao i zaštitu od nepravilnosti, zloupotrebe i prevare,
g) jačanje odgovornosti za uspješno ostvarivanje postavljenih ciljeva, i
d) pouzdano i blagovremeno finansijsko izvještavanje i praćenje rezultata poslovanja.
Član 6.
(Zadatak finansijskog upravljanja i kontrole)
Osnovni zadatak finansijskog upravljanja i kontrole je sprovođenje kontrola nad funkcionisanjem poslovnih procesa, a koje se uspostavljaju na osnovu analize i upravljanja rizikom u cilju unapređenja i poboljšanja poslovanja.
Upravljanje rizikom podrazumijeva blagovremeno reagovanje na nepoželjne događaje koji mogu spriječiti ili otežati ostvarenje ciljeva Gradske uprave.
Član 7.
(Djelokrug finansijskog upravljanja i kontrole)
Finansijsko upravljanje i kontrola obuhvata cjelokupno poslovanje i sve poslovne aktivnosti Gradske uprave, uključujući kontrolu finansijskih i svih drugih procesa i aktivnosti, programa i projekata u Gradskoj upravi.
Finansijsko upravljanje i kontrola sprovodi se istovremeno sa obavljanjem redovnih poslova i čini njihov sastavni dio.
Član 8.
(Kriterijum za uspostavljanje finansijskog upravljanja i kontrole)
Osnovni kriterijum za uspostavljanje finansijskog upravljanja i kontrole je da troškovi sprovođenja kontrole ne prelaze korist koja se očekuje.
DIO TREĆI - SISTEMSKI PRISTUP FINANSIJSKOM UPRAVLjANjU I KONTROLI
Član 9.
(Elementi sistema finansijskog upravljanja i kontrole)
Sistem finansijskog upravljanja i kontrole obuhvata sljedeće elemente:
a) Kontrolno okruženje,
b) Upravljanje rizicima,
v) Kontrolne aktivnosti,
g) Informisanje i komunikacije, i
d) Praćenje i procjena sistema.
Elementi iz stava 1. ovog člana sadrže aktivnosti i postupke koji se sprovode u skladu sa standardima interne kontrole i zakonskim i podzakonskim propisima.
Član 10.
(Uspostavljanje kontrolnog okruženja)
Rukovodioci organizacionih delova Gradske uprave uspostavljaju, a svi zaposleni unutar Gradske uprave održavaju okruženje koje daje pozitivan stav i stav podrške prema sistemu finansijskog upravljanja i kontrole.
Član 11.
(Elementi kontrolnog okruženja)
Kontrolno okruženje obuhvata sljedeće elemente:
a) etičke vrijednosti, lični i profesionalni integritet, kompetentnost i motivacija zaposlenih,
b) rukovođenje i način upravljanja,
v) određivanje misija, vizija i ciljeva,
g) organizaciona struktura, uređivanje ovlašćenja i odgovornosti, linija izvještavanja, i
d) kompetentnost zaposlenih.
Član 12.
U Gradskoj upravi svi zaposleni su obavezni da postupaju u skladu sa Kodeksom ponašanja koji je donijela Skupština Grada Novog Sada.
Pravilnikom o unutrašnjoj organizaciji i sistematizaciji, koji je donijelo Gradsko vijeće Grada Novog Sada, poslovi iz nadležnosti Gradske uprave su sistematizovani tako da se vodi računa da se poslovi obavljaju na što efikasniji način.
U skladu sa tim vrši se redovno praćenje kadrovske politike tako da za svako mjesto postoje utvrđeni nivoi potrebnog znanja i vještina za koje se donosi kadrovski plan kojim se definiše i potreban broj radnih mjesta za svaku budžetsku godinu.
Za pripremu programa obuka na godišnjem nivou vrši se analiza potrebnih obuka za svako radno mjesto, kao i za planiranje obuka u vezi sa finansijskim upravljanjem i kontrolom.
Član 13.
(Način upravljanja rizicima)
Rizicima se upravlja na sistemski način, u skladu sa Zakonom o budžetskom sistemu, Pravilnikom o zajedničkim kriterijumima i standardima za uspostavljanje, funkcionisanje i izvještavanje o sistemu finansijskog upravljanja i kontrole u javnom sektoru i Strategijom razvoja interne finansijske kontrole u javnom sektoru u Republici Srbiji.
Član 14.
(Identifikacija i dokumentovanje poslovnih ciljeva, procesa i aktivnosti)
U svrhu upravljanja rizicima u svakoj organizacionoj jedinici Gradske uprave se identifikuju ključni poslovni ciljevi, poslovni procesi i njihove glavne aktivnosti.
Podaci o poslovnim procesima i aktivnostima u okviru svakog poslovnog procesa se dokumentuju kroz Obrazac za utvrđivanje/popis poslovnih procesa (Obrazac broj 1).
Za svaki poslovni proces se sačinjava Obrazac mape poslovnih procesa (Obrazac broj 2) i Obrazac za izradu dijagrama toka (Obrazac broj 3).
Član 15.
(Identifikacija, procjena i evidencija poslovnih rizika)
U svakoj organizacionoj jedinici Gradske uprave identifikuju se i procjenjuju poslovni rizici koji se, zajedno sa postojećim kontrolnim aktivnostima, dokumentuju kroz Obrazac za utvrđivanje i procjenu rizika (Obrazac broj 4).
Rizici u poslovanju organizacione jedinice se svrstavaju u tri nivoa: nizak, srednji i visok.
Rizici preostali nakon postojećih kontrolnih aktivnosti (rezidualni rizici) i kontrolne aktivnosti koje je potrebno preduzeti u cilju njihovog svođenja na prihvatljiv nivo evidentiraju se u Obrascu registra rizika (Obrazac broj 5).
Rukovodioci organizacionih jedinica Gradske uprave dužni su da kontinuirano prate i najmanje jednom godišnje ažuriraju rizike.
Član 16.
(Izvještavanje rukovodioca o upravljanju rizicima)
Rukovodioci organizacionih jedinica Gradske uprave, kontinuirano izveštavaju načelnika Gradske uprave o aktivnostima vezanim za upravljanje rizicima.
Član 17.
(Pojam kontrolnih aktivnosti)
Kontrolne aktivnosti obuhvataju politike i procedure i njihovu primjenu, koje su uspostavljene da pruže razumno uveravanje da su rizici za postizanje ciljeva svedeni na prihvatljiv nivo koji je definisan u procedurama za upravljanje rizikom.
Politike i procedure iz stava 1. ovog člana se sprovode u cijeloj Gradskoj upravi, na svim nivoima i funkcijama, od strane svih zaposlenih u skladu sa utvrđenim poslovnim procesima i opisom posla.
Član 18.
(Plan kontrola)
Kontrolne aktivnosti se sprovode prema Planu kontrola koji donosi načelnik Gradske uprave.
Plan kontrola sadrži kontrolne aktivnosti, opis rizika, ciljeve koji se žele postići kontrolom, radnje koje treba preduzeti, zadužene osobe i rokove za sprovođenje.
Član 19.
(Vrste kontrolne aktivnosti)
Kontrolne aktivnosti se sprovode kao prethodne ili kao naknadne.
Prethodne kontrole se sprovode u cilju sprečavanja pojave nepravilnosti i neefikasnosti prilikom funkcionisanja poslovnih procesa ili aktivnosti.
Naknadne kontrole se sprovode nakon okončanja poslovne aktivnosti u cilju pronalaženja i ispravljanja nepravilnosti i neefikasnosti.
Naknadnu kontrolu ne može sprovoditi lice koje je odgovorno za poslovni proces ili uključeno u sprovođenje prethodne kontrole.
Član 20.
(Nalog za kontrolu)
Kontrolne aktivnosti sprovode zaposleni u Gradskoj upravi na osnovu naloga izdatog od strane načelnika Gradske uprave, a koji se u pravilu dostavlja elektronskom poštom.
Nalog za kontrolu sadrži podatke o predmetu kontrole, cilju kontrole, licima koja vrše kontrolu, načinu vršenja kontrole, kontrolisanom periodu, te roku za izvršenje kontrole.
Član 21.
(Izvještavanje)
Lice koje vrši kontrolu, o izvršenoj kontrolnoj aktivnosti sačinjava izvještaj, koji dostavlja načelniku Gradske uprave.
Izvještaj iz stava 1. ovog člana sadrži stanje kontrolisanih aktivnosti, utvrđene nepravilnosti, prijedloge mjera, podatke o realizaciji mjera predloženih u prethodnim izvještajima, ostala zapažanja i preporuke za poboljšanje rada.
Načelnik Gradske uprave kontinuirano prati sprovođenje kontrolnih aktivnosti i njihovu efikasnost u odnosu na utvrđeni rizik.
Član 22.
(Informisanje i komunikacije)
Rukovodioci organizacionih jedinica Gradske uprave dužni su da osiguraju pouzdane načine komunikacije (usmeno, pismeno i elektronski) na način da svi zaposleni budu informisani o aktivnostima Gradske uprave, a što uključuje razumljive podatke o politikama, procedurama i propisima, postavljenim zadacima i ciljevima, u skladu sa kojima se odvijaju poslovni procesi u Gradskoj upravi.
Zaposleni su dužni da obavještavaju neposrednog rukovodioca o izvršenju postavljenog cilja, poteškoćama i mjerama koje treba preduzeti radi povećanja efikasnosti u realizaciji istog.
Međusobna razmjena informacija i komunikacija u okviru Gradske uprave između načelnika Gradske uprave i rukovodilaca organizacionih jedinica, kao i zaposlenih odvija se svakodnevno prema potrebi obavljanja radnih zadataka i konsultacija i putem organizovanja sastanaka i kolegijuma.
Zaposleni ostvaruju komunikaciju i sa drugim institucijama i građanima radi bolje koordinacije u sprovođenju postavljenih ciljeva, kao i kvalitetnijeg i efikasnijeg pružanja usluga iz nadležnosti Gradske uprave.
Član 23.
(Praćenje finansijskog upravljanja i kontrole)
Sistem finansijskog upravljanja i kontrole u Gradskoj upravi se kontinuirano_ prati radi procjenjivanja_ – njegovog – funkcionisanja, blagovremenog ažuriranja i utvrđivanja mjera za razvoj sistema.
Stalno praćenje se sprovodi kroz redovne aktivnosti koje zaposleni u Gradskoj upravi preduzimaju u obavljanju poslova i dužnosti, kao i sprovođenjem mjera za rješavanje uočenih slabosti i poteškoća.
Stalno praćenje obavlja svaki zaposleni u Gradskoj upravi u okviru svog područja djelovanja u zavisnosti od odgovornosti koju ima.
Načelnik Gradske uprave prihvata i sprovodi usaglašene preporuke eksternih i internih revizora i prati izvršenje njihovih preporuka za unapređenje sistema finansijskog upravljanja i kontrole.
Izvještaji eksterne i interne revizije su dostupni i zaposlenima iz oblasti na koje se odnosi izvještaj.
Član 24.
(Samoprocjena)
Samoprocjena stanja finansijskog upravljanja i kontrole u Gradskoj upravi se vrši u cilju preispitivanja i analize vlastitih sistema finansijskog upravljanja i kontrole, te blagovremenog uočavanja slabosti i preduzimanja mjera za njihovo rješavanje, i to najmanje jednom godišnje.
Samoprocjenu stanja finansijskog upravljanja i kontrole na nivou organizacione jedinice sprovodi rukovodilac te organizacione jedinice.
Samoprocjena stanja finansijskog upravljanja i kontrole na nivou Gradske uprave se sprovodi popunjavanjem Godišnjeg izvještaja o sistemu finansijskog upravljanja i kontrole.
Dio Četvrti - Odgovornost Za Finansijsko Upravljanje I Kontrolu I Izvještavanje
Član 25.
(Upravljačka odgovornost načelnika Gradske uprave)
Načelnik Gradske uprave snosi krajnju odgovornost za uspostavljanje i funkcionisanje finansijskog upravljanja i kontrole.
Načelnik Gradske uprave može prenijeti ovlašćenja za uspostavljanje, održavanje i redovno ažuriranje sistema finansijskog upravljanja i kontrole na druga lica.
Član 26.
(Upravljačka odgovornost rukovodilaca organizacionih jedinica)
Rukovodioci organizacionih jedinica su odgovorni za uspostavljanje i funkcionisanje efikasnog sistema finansijskog upravljanja i kontrole u organizacionoj jedinici kojom rukovode.
Član 27.
(Odgovornost svih zaposlenih)
Svaki zaposleni je odgovoran za sprovođenje i praćenje sistema finansijskog upravljanja i kontrole u skladu sa radnim zadacima koje obavlja i dužnostima koje su mu dodijeljene.
Član 28.
(Izvještavanje)
Načelnik Gradske uprave izveštava Centralnu jedinicu za harmonizaciju Ministarstva finansija Republike Srbije o funkcionisanju sistema finansijskog upravljanja i kontrole u Gradskoj upravi putem Godišnjeg izvještaja adekvatnosti i funkcionisanju sistema finansijskog upravljanja i kontrole.
Dio Peti - Završne Odredbe
Član 29.
(Obrasci)
Sastavni dio ovog pravilnika su i obrasci koji su u prilogu istog, i to:
- Obrazac za utvrđivanje/popis poslovnih procesa (Obrazac broj 1);
- Obrazac mape poslovnih procesa (Obrazac broj 2);
- Obrazac za utvrđivanje i procjenu rizika (Obrazac broj 3);
- Registar rizika (Obrazac broj 4);
Član 30.
(Stupanje na snagu)
Ovaj pravilnik stupa na snagu danom donošenja, a objaviće se na službenoj internet stranici Gradske uprave.
REPUBLIKA SRBIJA i
Autonomna Pokrajina Vojvodina
Grad Novi Sad
Gradska poreska uprava
Broj: HH1-02-3/2019 - 400
Dana: 29. januara 2019. godine
Novi Sad
