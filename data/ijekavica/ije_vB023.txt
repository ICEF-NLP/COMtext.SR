P. br. 2349/2004
U Ime Naroda Prvi opštinski sud u Beogradu, u vijeću sastavljenom od sudije Dare Matić, kao predsjednika vijeća, i sudija porotnika Hoti Ismaila i Pere Labovića, kao članova vijeća, u parnici predlagača Riza Beriša, iz Beograda, na privremenom radu u Francuskoj u Parizu, 13 Boulevard De la Villette, koga zastupa punomoćnik Stefan Marović adv. iz Beograda, po punomoćju ovjerenom od strane Ambasade SRJ u Parizu Ov. br. 1906/2004 od 21.09.2004. g., i Ardite Ahneti Beriša iz Beograda, na privremenom radu u Francuskoj u Parizu, 4 Rue Genin, koju zastupa punomoćnik Filip Filipović adv. iz Beograda, po punomoćju ovjerenom od strane Diplomatskog konzularnog predstavništva SRJ u Parizu br. 2387/04 od 28.12.2004. g., radi sporazumnog razvoda braka, nakon glavne i tajne rasprave zaključene 22. aprila 2005. godine, istoga dana, donio je sljedeću Presudu
Brak zaključen 13. juna 1993. g. u Beogradu, opština Palilula pod brojem 1233 za godinu 1993., između predlagača: RIZE BERIŠE iz Beograda, rođen 10.10.1972. g. u Beogradu, od oca Latifa i majke Razije i ARDITE AHMETI BERIŠA, rođ. Arifi, iz Beograda, rođena 11.04.1973. g. u Preševu, od oca Leke i majke Suzane, RAZVODI SE SPORAZUMNO na osnovu člana 84. Zakona o braku i porodičnim odnosima Republike Srbije.
Maloljetna djeca stranaka i to Riza Katarina, rođ. 19.07.1994. g. i Riza Agim, rođ. 09.05.1997. g. POVJERAVAJU SE na dalju njegu, čuvanje i vaspitanje i djelimično izdržavanje majci – predlagaču Arditi.
OBAVEZUJE SE predlagač Riza Beriša iz Beograda da na ime doprinosa za izdržavanje maloljetne djece stranaka Katarine i Agima predlagaču Arditi – majci i kao zakonskom zastupniku djece plaća mjesečno iznos u visini od po 150 evra u dinarskoj protivvrijednosti na dan isplate za svako dijete do 5-og u mjesecu za tekući mjesec, a počev od 22. aprila 2002. godine pa ubuduće pod prijetnjom prinudnog izvršenja.
Svaka stranka snosi svoje troškove.
Obrazloženje
U pismenom prijedlogu za sporazumni razvod braka kao i na raspravi preko punomoćnika predlagači su naveli da su dana 13. juna 1993. g. u Beogradu zaključili brak, te da iz tog braka imaju dvoje maloljetne djece i to kći Katarinu, rođenu 19.07.1994. g. i sina Agima, rođenog 09.05.1997. g.
Naveli su da su predlagači jedno vrijeme živjeli u Beogradu, a potom su 1999. g. otišli u Francusku gdje su se zaposlili.
Ubrzo su između njih počele nesuglasice, sukobi i problemi koji su posljednjih mjeseci intezivirani tako da su njihovi bračni odnosi toliko ozbiljno i trajno poremećeni da je zajednički život između njih postao nepodnošljiv.
Imaju potpuno različite poglede na mnoga pitanja, svako vodi svoj odvojen život i ne mogu da se sporazumiju oko rješavanja osnovnih pitanja koja se odnose na održavanje bračne zajednice i vođenje porodičnog domaćinstva.
Sve je to dovelo da je bračna zajednica između njih već faktički prestala da postoji i to unazad dvije godine tako da je dalje održavanje njihovog formalnog braka potpuno besmisleno jer nema izgleda da se ta bračna zajednica ponovo uspostavi.
Zato su sporazumno predložili da sud na osnovu čl. 84. Zakona o braku i porodičnim odnosima Republike Srbije donese presudu o razvodu braka.
U vezi dalje njege, čuvanja, vaspitanja i izdržavanja maloljetne djece stranke su se takođe sporazumjele a koji sporazum su iznijele i u samom prijedlogu a takođe i u pismenom aktu uz ovaj prijedlog tako da su sporazumno predložili da se po razvodu braka oba maloljetna djeteta povjere na dalju njegu, čuvanje, vaspitanje i djelimično izdržavanje majci – predlagaču Arditi, a da predlagač Riza Beriša počev od donošenja presude pa ubuduće na ime doprinosa za izdržavanje mal. djece, predlagaču Arditi plaća mjesečno po 150 evra u dinarskoj protivvrijednosti na dan isplate za svako dijete do 5-og u mjesecu za tekući mjesec.
Da bi utvrdio činjenično stanje sud je u toku postupka izveo dokaze i to čitanjem izvoda iz MK vjenčanih za stranke, čitanjem izvoda iz MK rođenih za maloljetnu djecu stranaka Katarinu i Agima, izvještaja Centra za socijalni rad Beograd i izvještaja Komercijalne banke AD Beograd od 04.04.2004. g.
Ocjenom izvedenih dokaza i rezultata postupka u cjelini a u smislu čl. 8 ZPP sud je utvrdio sljedeće činjenično stanje:
Predlagači su brak zaključili na dan 13. juna 1993. g. u Beogradu.
Ove činjenice sud je utvrdio čitanjem izvoda iz matične knjige vjenčanih za predlagače zavedenog pod tekućim br. 7 za 1993. g. a za matično područje opštine Palilula.
Čitanjem izvoda iz matične knjige rođenih za maloljetnu djecu stranaka utvrđeno je da je mal. Katarina rođena 19.07.1994. g. u Beogradu a mal. Agim rođen 09.05.1997. g. takođe u Beogradu.
Obzirom da su predlagači preko punomoćnika tokom rasprave izričito ostali pri prijedlogu za sporazumni razvod braka i da ne prihvataju nastavak bračne zajednice, te obzirom da su pri tom postigli sporazum o čuvanju, vaspitanju i izdržavanju maloljetne djece, sud je brak stranaka razveo na osnovu čl. 84. Zakona o braku i porodičnim odnosima RS jer nema opravdanja da se brak stranaka samo formalno održava u situaciji kada se svrha braka ne ostvaruje.
Sud je prihvatio sporazum stranaka da se obje maloljetna djeteta povjere majci – predlagaču Arditi na dalju njegu, vaspitanje i djelimično izdržavanje nalazeći da ovakav sporazum stranaka nije u suprotnosti sa interesima maloljetne djece.
Ovo iz razloga što je među predlagačima nesporno da predlagač Ardita ima uslove za to pošto su uz ovaj prijedlog za sporazumni razvod braka dostavili i pismeni sporazum o uređenju ličnih odnosa i izdržavanju mal. djece koji sporazum je ovjeren od strane Diplomatskog konzularnog predstavništva SRJ u Parizu pod br. 2388/04 od 28.12.2004. g.
Naime, tačkom 2. tog sporazuma predlagači su se saglasili da njihova zajednička mal. djeca budu povjerena na čuvanje i vaspitanje, majci Arditi jer se ona pokazala kao dobra i brižna majka i da je ovaj sporazum izraz njihove zajedničke volje ustanovljen prije svega u interesu njihove zajedničke djece.
Sud je shodno čl. 382. st. 2. Zakona o braku i porodičnim odnosima RS cijenio i sporazum predlagača oko izdržavanja maloljetne djece i doprinosa predlagača Beriša njihovom izdržavanju pa je taj sporazum prihvatio nalazeći da on nije u suprotnosti sa odredbama pomenutog zakona o određivanju izdržavanja uzimajući u obzir uzrast i potrebe maloljetne djece a imajući u vidu i činjenicu da se oba maloljetna djeteta nalaze u Francuskoj.
Naime, uz prijedlog za sporazumni razvod braka bračni drugovi su podnijeli i pismeni sporazum po kome se tačkom 3 tog sporazuma predlagač Riza Beriša obavezao da za izdržavanje maloljetne djece isplaćuje na ruke svojoj bivšoj supruzi Arditi po 1.000 FF do 5-og u mjesecu za tekući mjesec.
Iz izvještaja Komercijalne banke AD Beograd ekspozitura 2 Beograd od 04.04.2002. g. utvrđeno je da 1.000 FF bez provizije iznosi 152,45 evra, a što je nešto malo veći iznos u odnosu na iznos koji je tražen od strane predlagača Ardite.
Kako su se predlagači sporazumjeli da predlagač Riza na ime svog doprinosa za izdržavanje oba maloljetna djeteta plaća mjesečni iznos u visini od po 150 evra u dinarskoj protivvrijednosti za svako dijete a na ruke majke – predlagača Ardite to je sud prihvatio takav njihov sporazum i odlučio kao u tač. 3. dispozitiva.
Sa izloženih razloga i primjenom navedenih propisa sud je odlučio kao u dispozitivu.
Prvi opštinski sud u Beogradu, dana 22. aprila 2005. godine.
PRAVNA POUKA: Protiv ove presude može se izjaviti žalba u roku od 15 dana od dana prijema iste Okružnom sudu u Beogradu a preko ovog suda.
Predsjednik Vijeća - Sudija,
Milena Matić
