Na osnovu člana 22. Odluke o organizaciji Gradske uprave grada Sombora (" Službeni list Grada Sombora", br. 04/08, 11/10, 14/10-dr. odluka, 12/12, 5/13 i 11/16) Načelnik Gradske uprave Grada Sombora dana 04.10.2016. godine donosi Pravilnik o vidio nadzoru Gradske uprave Grada Sombora
Pravilnik je objavljen u Službenom listu grada Sombora", br. 24/2016 od 6.10.2016. godine, a stupio je na snagu 4.10.2016.
Predmet Pravilnika
Član 1.
Ovim pravilnikom uređuju se procedure i način sprovođenja vidio nadzora, snimanja i čuvanja vidio snimaka i dokumentacije u zgradi Gradske uprave grada Sombora, Trg cara Uroša br. 1 (u daljem tekstu: Gradska uprava).
Ovaj pravilnik se primjenjuje na sva imenovana, izabrana, postavljena i zaposlena lica, honorarno angažovane radnike i lica koja rade na održavanju higijene i obezbjeđenja gradske uprave.
Postojanje ovog Pravilnika garantuje postojanje vidio nadzora, njegovog snimanja i dokumentovanja.
Pojam vidio nadzora
Član 2.
Video nadzor podrazumijeva posmatranje uživo ili posmatranje snimljenog materijala sa kamera koje je odobrio Načelnik gradske uprave grada Sombora (u daljem tekstu: Načelnik), a služi za povećanje bezbjednosti lica iz člana 1. stav 2. ovog pravilnika, imovine gradske uprave i kao pomoć za poboljšanje primjene Kodeksa poslovnog ponašanja i poslovne etike zaposlenih u gradskoj upravi grada Sombora (u daljem tekstu: Kodeks).
Svrha vidio nadziranja kao pomoć za poboljšanje primjene Kodeksa jeste kontrola zaposlenih u pridržavanju odredbi Kodeksa i eventualno unapređenje procesa rada, te stoga ovlašćeno lice može iskoristiti vidio materijal prikupljen nadzorom da pokrene disciplinski postupak protiv zaposlenog, ili ga opomene na nedostatke koji su uočeni u radu.
Načelnik, zamjenik načelnika i rukovodilac unutrašnje organizacione jedinice Gradske uprave ne može koristiti materijal nastao u toku vidio nadzora da bi zastrašivao zaposlene, da bi ih uznemiravao, diskriminisao ili na bilo koji način ulazio u njihovu intimu i prikupljao podatke o privatnom životu.
Gradska uprava je dužna da obezbijedi potreban broj kamera za svrhu određenu stavom 1. ovog člana.
Član 3.
Video nadzor iz člana 2. ovog Pravilnika podrazumijeva nadzor nad:
- ulaskom i izlaskom u gradsku upravu,
- portirnicom,
- hodnicima,
- atrijumom i zadnjim dvorištem gradske uprave,
- prijemnom kancelarijom i pisarnicom gradske uprave.
Video nadzor unutrašnjosti kancelarijskog prostora i toaleta nije dozvoljen.
Automatsko praćenje kretanja zaposlenog nije dozvoljeno (osim u situaciji kada se svrha vidio nadzora ne može uspješno postići nadziranjem samo jednog mjesta).
Tajni vidio nadzor nije dozvoljen.
Izuzetno, tajni vidio nadzor je dozvoljen radi istraživanja mogućeg izvršenja krivičnog djela, odnosno drugog činjenja zaposlenog koje uzrokuje značajnu štetu gradskoj upravi.
Član 4.
Gradska uprava je dužna da na vidnom mjestu istakne obavještenje da je prostor gradske uprave pod vidio nadzorom.
Sve kamere i monitori za vidio nadzor moraju na snimcima obezbijediti podatke o datumu, vremenu snimanja i broju kamere.
Načelnik može izdati dozvolu za korišćenje privremeno postavljenih kamera za vidio nadzor za potrebe vidio nadzora za specijalne događaje koji zahtijevaju dodatne mjere opreza ili sigurnosti.
Snimanje vidio nadzora
Član 5.
Video zapis se skladišti i prenosi u skladu sa primjenjivom tehnologijom, a u smislu da se obezbijedi sigurnost i zaštita podataka.
Video zapis i dokumentacija o neprekidnom snimanju čuva se u izvornom obliku najmanje 6 mjeseci, od dana snimanja, a po nalogu Načelnika, ili u slučaju postojanja krivičnog ili prekršajnog postupka, nepoštovanja opštih i pojedinačnih akata organa Grada i duže, a potom se brišu.
Video zapis i dokumentacija se moraju čuvati do okončanja postupaka, izricanja pravosnažnih presuda i isteka prava žalbe.
Bilo kakva obrada snimljenog vidio materijala je strogo zabranjena.
Video zapis i dokumentacija o neprekidnom snimanju predstavlja internu dokumentaciju gradske uprave, i mora imati oznaku POVJERLjIVO.
Podaci dobijeni vidio nadzorom moraju da se obrađuju i koriste za postizanje svoje svrhe.
Za druge svrhe mogu se koristiti samo gdje je to neophodno radi sprečavanja opasnosti za javnu bezbjednost i za gonjenje krivičnih djela.
Bezbednost sistema za čuvanje materijala
Član 6.
Gradska uprava je dužna da obezbijedi kontrolisani pristup opremi za vidio nadzor.
Načelnik ili zamjenik načelnika, imenuje jednog ili više administratora koji imaju ovlašćenje za rukovanje vidio materijalom i dokumentacijom.
Načelnik ili zamjenik načelnika je dužan da vodi posebnu evidenciju o licima koja su ovlašćena za rukovanje dokumentacijom i materijalom.
Prava pristupa
Član 7.
Pravo pristupa vidio nadzoru u realnom vremenu i posmatranju snimljenog materijala sa kamera imaju Načelnik, zamjenik načelnika ili lice koje Načelnik ovlasti.
Izuzetno, Načelnik može određenim licima, za određene slučajeve, da odobri stalni pristup u realnom vremenu određenim kamerama za vidio nadzor.
Imenovano, izabrano, postavljeno ili zaposleno lice, uz prethodno odobrenje Načelnika može pristupiti snimljenom vidio zapisu.
Zahtjev za pristup snimljenom vidio materijalu podnosi se u pisanoj formi uz obrazloženje opravdanosti pristupa.
Načelnik odnosno zamjenik načelnika je dužan da vodi evidenciju o vremenu i trajanju dozvoljenog pristupa vidio nadzoru od strane lica iz stava 3. ovog člana.
Sistem vidio nadzora koji se koristi za vršenje vidio nadzora mora biti zaštićen od pristupa neovlašćenih lica.
Kvar na sistemu
Član 8.
O svakom kvaru na tehničkim sredstvima za vidio nadzor u gradskoj upravi, administrator je dužan da obavijesti Načelnika odmah, a najkasnije u roku od 24 sata od momenta evidencija kvara.
Član 9.
Svako uništavanje, pokušaj uništavanja ili onesposobljavanja opreme za vidio nadzor podliježe primjeni Kodeksa kojim se štiti imovina, ili može biti prijavljeno organima reda i bezbjednosti.
Završne odredbe
Član 10.
Ovaj pravilnik stupa na snagu danom donošenja i ima se objaviti u" Službenom listu Grada Sombora".
Rs-Apv
Broj: 31 - 202/2016-IV
Dana: 04.10.2016. god.
Sombor
Gradska Uprava
Načelnik Gradske Uprave,
Helena Roksandić Musulin
