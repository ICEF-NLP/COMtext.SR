P br. 548/00
Trećem Opštinskom Sudu U Beogradu
TUŽILAC: V. R., iz Podgorice
TUŽENI: V. B., D. V., oba iz Smedereva, koje zastupa advokat B. B., iz Beograda, ul. Delijska br. 3
Prijedlog Tuženih Za Ponavljanje Postupka
Prvostepenim rješenjem Trećeg opštinskog suda u Beogradu P br. 548/00 od 02.11.2001. godine odbijen je, kao neosnovan, tužbeni zahtjev kojim je tužilac tražio da sud utvrdi da su tuženi smetali tužioca u mirnoj državini stanova u Beogradu, u ul. Ohridska br. 7, i to stanova br. 14, 15, 13b, 16 i 18, tako što su dana 23.02.2000. godine u popodnevnim časovima razgradili drvena vrata i ugradili metalna.
Istim tužbenim zahtjevom, koji je odbijen, tužilac je tražio da se naloži tuženima da u roku od 48 časova uspostave pređašnje stanje i tužiocu predaju ključeve od novougrađenih metalnih vrata na stanovima 14, 15, 13b, 16 i 18, ili da ponovo ugrade ranije postojeća drvena vrata od kojih tužilac posjeduje ključeve, te da im se zabrani svako buduće smetanje posjeda na ovaj ili bilo koji drugi način.
To rješenje je, usljed očigledne omaške u izradi pismenog otpravka sudske odluke, odnosno u kucanju, ispravljeno rješenjem P br. 548/00 od 08.02.2002. godine, a to je bilo potrebno da bi se spriječila zloupotreba koju je započeo tužilac.
Rješenjem Okružnog suda u Beogradu Gž br. 6034/02 od 04.12.2002. godine preinačeno je naprijed navedeno rješenje Trećeg opštinskog suda u Beogradu 548/00, i tužbeni zahtjev usvojen u cijelosti, pa je utvrđeno da su tuženi smetali tužioca u mirnoj državini stanova u Ohridskoj br. 7 u Beogradu, i to stanova 14, 15, 13b, 16 i 18, u februaru mjesecu 2000. godine, pa im je naloženo da uspostave pređašnje stanje posjeda, i zabranjeno im je da ubuduće vrše smetanje posjeda.
dokaz: uvid u spise predmeta
Ovim putem tuženi, preko svog zajedničkog punomoćnika, podnose naslovnom sudu prijedlog za ponavljanje ovog pravnosnažno okončanog postupka, s obzirom na to da su u konkretnom slučaju za to ispunjeni uslovi predviđeni odredbom čl 421. tač. 9 Zakona o parničnom postupku, pošto su tuženi stekli mogućnost da upotrebe nove dokaze, na osnovu kojih bi, da su bili upotrijebljeni u pravosnažno okončanom postupku, za tužene mogla biti donesena povoljnija odluka.
Naime, Okružni sud u Beogradu je, u svom naprijed citiranom rješenju od 04.12.2002. godine, našao za utvrđeno da je tužilac bio u posjedu predmetnih stanova, da su tuženi bili izvođači radova na unutrašnjem uređenju stanova, te da su tuženi izvršili, zamjenom vrata, smetanje tužiočevog posjeda.
U vezi sa ovako utvrđenim činjeničnim stanjem, koje je Okružni sud u Beogradu uzeo za podlogu svoje odluke, tuženi predlažu nove dokaze, i to najprije saslušanje svjedoka: J. Z. iz Smedereva, ul. Vuka Karadžića br. 10/2, S. D. iz Smedereva, ul. Karađorđeva br. 12/38, S. B. iz Smedereva, ul. Karađorđeva br. 39/14, S. G. iz Smedereva, ul. Karađorđeva br. 12/39, P. D. iz Smedereva, ul. Karađorđeva br. 12/41, L. M. iz Beograda, čija će adresa sudu biti naknadno dostavljena B. J. iz Beograda, čija će adresa sudu biti naknadno dostavljena Đ. M. iz Smedereva, ul. Karađorđeva br. 62, S. M. iz Smedereva, ul. Gračanička br. 7 a na okolnost koji su radovi na predmetnim stanovima izvođeni od strane tuženih (tj. da tuženi nisu bili izvođači samo radova na unutrašnjem uređenju stanova, već izvođači svih radova na izgradnji tih novih stambenih jedinica), kao i na okolnost ko je u toku 1999. i cijele 2000. godine, pa i u vrijeme navodnog smetanja posjeda, bio u državini predmetnih novoizgrađenih stanova.
Zatim tuženi predlažu da sud izvede dokaz čitanjem nalaza Gradskog zavoda za vještačenje G br. 278/2000 od 24.04.2000. godine kojim je izvršeno vještačenje na zahtjev Skupštine zgrade u ul. Ohridskoj br. 7 u Beogradu, a radi provjere statističke stabilnosti zgrade u ul Ohridskoj br. 7 po završenoj rekonstrukciji i adaptaciji tavanskog prostora.
Navedeni nalaz pokazuje da je vještak Gradskog zavoda za vještačenje izvršio pregled objekta, dakle svih novoizgrađenih stanova, upravo u prisustvu ovdje tuženih.
Iz toga se jedino može, kao pravilan, izvući zaključak da su tuženi bili u isključivom posjedu, u isključivoj faktičkoj vlasti, na svim novoizgrađenim stanovima, uključujući ne samo stanove koji su predmet ovog spora, već i one koji je, po ugovoru između stranaka Ov br. 15840/98 od 16.10.1998. godine, trebalo da, po okončanju radova, pripadnu ovdje tužiocu.
DOKAZ: nalaz Gradskog zavoda za vještačenje G br. 278/2000, u prilogu
Takođe, tuženi predlažu sudu da izvrši uvid u spise predmeta Trećeg opštinskog suda u Beogradu K br. 919/01, u kom su ovdje tuženi, presudom od 20.11.2002. godine oslobođeni su optužbe za krivično djelo samovlašća iz čl. 225. st. 1. Krivičnog zakona Republike Srbije, u vezi sa čl. 22. Krivičnog zakona Savezne Republike Jugoslavije, i odlučeno je da troškovi krivičnog postupka padaju na teret budžetskih sredstava suda.
Navedeni postupak vodio se po privatnoj krivičnoj tužbi ovdje tužioca, koji je samovlašćem smatrao ono što smatra smetanjem posjeda u ovoj parnici.
dokaz: uvid u spise K br. 919/01
Tuženi posebno ukazuju sudu na činjenicu da je naprijed pomenuti nalaz Gradskog zavoda za vještačenje do sada bio u posjedu Skupštine zgrade u ul. Ohridskoj br. 7 u Beogradu, koja je vještačenje i tražila i angažovala Gradski zavod, a ne u posjedu tuženih, te je to razlog što tuženi ovaj pismeni dokaz nisu bili u prilici da upotrebe u ranijem toku postupka.
Takođe, pomenuti krivični postupak, po privatnoj krivičnoj tužbi ovdje tužioca, protiv ovdje tuženih kao okrivljenih, okončan je tek 20.11.2002. godine, pa tuženi nisu ranije bili u mogućnosti da se na tu oslobađajuću presudu pozivaju, odnosno nisu mogli parničnom sudu da ukažu na rezultat tog krivičnog postupka.
Time je ispunjen uslov predviđen odredbom čl. 422. st. 2. Zakona o parničnom postupku.
Da su tuženi bili u prilici da navedene dokaze iznesu u ranijem toku postupka, za njih bi bila donesena povoljnija odluka, jer je izvjesno da bi Okružni sud u Beogradu prvostepeno rješenje potvrdio, a ne preinačio, kao što je učinjeno.
Stoga tuženi predlažu naslovnom sudu da dozvoli ponavljanje postupka i pristupi izvođenju naprijed nabrojanih dokaza.
Takođe, tuženi ukazuju sudu na opasnost od upotrebe sile i nastanka nenadoknadive štete za tužene ukoliko bi se pristupilo izvršenju rješenja Okružnog suda u Beogradu Gž br. 6034/02 od 04.12.2002. godine.
Inače, ovdje tužilac je već jedanput pokušao da obmane sud, iskoristivši omašku u izradi pismenog otpravka rješenja od 02.11.2001. godine.
Naime, tužilac je, iskoristivši omašku u stavljanju znakova navoda, koji je trebalo da stoje na kraju trećeg stava izreke rješenja, a stavljeni su, u rješenju od 02.11.2001. godine, na kraj prvog stava, podnio prijedlog za dozvolu izvršenja drugog i trećeg stava rješenja od 02.11.2001. godine, obmanuvši izvršni sud da su ti dijelovi njegovog tužbenog zahtjeva usvojeni, a u stvari je cio tužbeni zahtjev tim prvostepenim rješenjem bio odbijen.
Međutim, po izvršenoj ispravci izreke rješenja, i pošto je ukinuta potvrda izvršnosti koja je, opet izvršenom obmanom od strane tužioca, bila protivzakonito stavljena na stavove drugi i treći rješenja P br. 548/00 od 02.11.2001. godine, Četvrti opštinski sud u Beogradu je, svojim rješenjem 1 I br. 294/01 od 30.04.2002. godine obustavio izvršenje.
Sa naprijed navedenog, kako su tuženi od samog početka u isključivom posjedu svih novoizgrađenih stanova, kako između stranaka teku brojni sudski postupci u pogledu istih stanova, sa čim je parnični sud upoznat, ispunjeni su uslovi predviđeni Zakonom o izvršnom postupku, pa tuženi predlažu sudu da, u skladu sa čl. 254. i 255. tog zakona, donese i sljedeće
Rješenje
USVAJA SE PRIJEDLOG tuženih – predlagača prijedloga za ponavljanje postupka, V. B. i D. V., pa se ZABRANjUJE izvršenje po rješenju Okružnog suda u Beogradu Gž br. 6034/02 od 04.12.2002. godine a u pogledu novoizgrađenih stanova br. 14, 15, 13b odnosno 14a na petom spratu i stanova br. 16 i 18 na šestom spratu stambene zgrade u ul. Ohridskoj br. 7 u Beogradu, do pravosnažnog okončanja postupka po prijedlogu za ponavljanje postupka P br. 548/00.
U Beogradu, 28.02.2003. godine
Punomoćnik tuženih
