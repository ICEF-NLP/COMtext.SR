Gž. br. 2907/02
U Ime Naroda OKRUŽNI SUD U BEOGRADU, u vijeću sastavljenom od sudija: G. V., predsjednika vijeća, N. K. i Z. P., članova vijeća, u parnici tužioca JKP Infostan, iz Beograda ul. Danielova br. 33, koga zastupa Javni Pravobranilac Grada Beograda, Beograd, ul. Tiršova br. 1, protiv tuženog M. M. iz Beograda ul. Ivana Sarića br. 3 stan br. 6, radi duga, odlučujući o žalbi tuženog izjavljenoj protiv presude Trećeg opštinskog suda u Beogradu P. br. 1225/01 od 11.12.2001. godine, u sjednici vijeća održanoj 27. marta 2002. godine, donio je Presudu
POTVRĐUJE SE presuda Trećeg opštinskog suda u Beogradu P. br. 1225/01 od 11.12.2001. godine u odnosu na odluku iz stava prvog izreke, kojom je djelimično održano na snazi rješenje Četvrtog opštinskog suda u Beogradu br. I-31307/98 od 05.01.1998. godine, po kojem je tuženi obavezan da tužiocu isplati 20,44 dinara na ime glavnog duga, sa zakonskom zateznom kamatom, počev od 5.1.1998. godine do isplate i u iznosu na odluku iz stava treće izreke, kojom je odlučeno o troškovima postupka, a žalba tuženog M. M. iz Beograda ODBIJA SE kao neosnovana.
Obrazloženje
Rješenjem Trećeg opštinskog suda u Beogradu P. br. 1225/01 od 11.12.2001. godine djelimično je održano na snazi rješenje Četvrtog opštinskog suda u Beogradu br. I-31307/98 od 05.01.1998. godine, po kojem je tuženi dužan da tužiocu isplati 20,44 dinara na ime glavnog duga, sa zakonskom zateznom kamatom, počev od 5.1.1998. godine do isplate, u roku od 15 dana.
Odlukom iz stava drugog izreke pobijane presude stavljeno je van snage, odnosno ukinuto označeno rješenje Četvrtog opštinskog suda u Beogradu u dijelu koji se odnosi na glavni dug u iznosu od 151,44 dinara.
Po odluci iz stava treće izreke pobijane presude tuženi je dužan da tužiocu isplati 352,50 dinara na ime naknade troškova parničnog postupka.
Protiv označene presude, u dijelu koji se odnosi na obavezu tuženog da tužiocu isplati glavni dug u iznosu od 20,44 dinara sa pripadajućom zakonskom zateznom kamatom, tuženi je izjavio žalbu zbog pogrešno utvrđenog činjeničnog stanja, kako iz navoda žalbe proizilazi.
Ispitujući pravilnost i zakonitost pobijane presude u dijelu na koji se odnosi žalba, u smislu odredbi člana 365. Zakona o parničnom postupku, drugostepeni sud je ocijenio da je žalba neosnovana.
U prvostepenom postupku nije učinjena ni jedna bitna povreda odredbi parničnog postupka iz člana 354. stava 2. Zakona o parničnom postupku na koje drugostepeni sud pazi po službenoj dužnosti.
Iz navedenih dokaza utvrđeno je da je tuženi ostao dužan tužiocu 20,44 dinara od ukupnog duga u iznosu od 171,84 dinara, koji se odnosi na naknadu za korišćenje gradskog građevinskog zemljišta, za iznošenje kućnog smeća, za grijanje, za eko zaštitu, za vodu, za zajedničku električnu energiju i za održavanje.
Imajući u vidu ovu činjenicu prvostepeni sud je, shodno odredbama člana 262. tačka 1, člana 277. tačka 1. i člana 394. Zakona o obligacionim odnosima, odlučio kao u stavu prvom izreke pobijane presude.
Pošto je iz izvedenih dokaza utvrđeno da u vrijeme zaključenja glavne rasprave, odnosno donošenja pobijane presude tuženi nije isplatio dug u cijelosti, odnosno da je ostao dužan tužiocu 20,44 dinara na ime glavnog duga, sa zakonskom zateznom kamatom, pravilno je stanovište prvostepenog suda da je tužbeni zahtjev u tom dijelu osnovan, te je shodno odredbi člana 451. stav 4. Zakona o parničnom postupku u tom dijelu označeno rješenje Četvrtog opštinskog suda u Beogradu održano na snazi.
Po odredbi člana 460. Zakona o parničnom postupku, postupak u sporovima male vrijednosti sprovodiće se i povodom prigovora protiv platnog naloga ako vrijednost predmeta spora ne prelazi vrijednost predviđenu za sporove male vrijednosti.
Po odredbi člana 467. stav 1. istog Zakona presuda ili rješenje kojim se završava spor u postupku u sporovima male vrijednosti može se pobijati samo zbog bitne povrede odredaba parničnog postupka iz člana 354. stav 2. ovog Zakona i zbog pogrešne primjene materijalnog prava.
Po odredbi iz stava 2. istog člana u postupku povodom žalbe u sporovima male vrijednosti ne primjenjuju se odredbe člana 370. ovog Zakona.
Iz citiranih zakonskih odredbi proizilazi da se u konkretnom slučaju žalba ne može izjaviti zbog pogrešno utvrđenog činjeničnog stanja.
Zato činjenični navod tuženog izložen u žalbi da je tužiocu isplatio ostatak duga u iznosu od 20,44 dinara, uplaćujući ukupno 50,00 dinara, u koji iznos je uračunao i zakonsku zateznu kamatu, nije od značaja za donošenje drugačije odluke u ovoj pravnoj stvari, jer do zaključenja glavne rasprave tuženi nije dostavio dokaz o izvršenoj uplati duga na žiro račun tužioca.
Iz naprijed izloženih razloga odlučeno je kao u izreci presude, na osnovu odredbe člana 368 Zakona o parničnom postupku.
Predsjednik Vijeća – Sudija
