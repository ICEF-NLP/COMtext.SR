Pravno Shvatanje
Rok Zastarjelosti Potraživanja Poslodavca Prema Zaposlenom Po Ugovoru O Zajmu (Imenovanom Kao Ugovor O Stambenom Kreditu)
Potraživanje poslodavca prema zaposlenom iz ugovora imenovanog kao ugovor o stambenom kreditu koji ima prirodu ugovora o zajmu, predstavlja novčano potraživanje iz radnog odnosa, imajući u vidu da su bitna svojstva ugovornih strana da su u radnom odnosu zasnovanom ugovorom o radu i to poslodavac kao zajmodavac, a zaposleni kao zajmoprimac, zbog čega se ne primjenjuje rok zastarjelosti propisan članom 371. ZOO, već posebni rok zastarjelosti iz člana 196. Zakona o radu, uz primjenu odredbe člana 86. Zakona o stečaju, koja propisuje da zastarjelost ne teče godinu dana od dana otvaranja stečajnog postupka.
Obrazloženje
Privredni sud u Leskovcu je dostavio Vrhovnom kasacionom sudu zahtjev postupajućeg sudije za pokretanje postupka radi rješavanja spornog pravnog pitanja.
Uz zahtjev su dostavljeni spisi predmeta P  66/2022, sa naznakom da je pred Privrednim sudom u Leskovcu u toku veći broj predmeta po tužbama tužioca Stečajna masa stečajnog dužnika PZP Vranje u stečaju, protiv tuženih fizičkih lica, bivših zaposlenih, radi naplate novčanog potraživanja.
Sudija je inicirao postupak za rješavanje spornog pravnog pitanja na osnovu čl. 180. i 181. ZPP, po službenoj dužnosti, i izložio kratak prikaz utvrđenog činjeničnog stanja, razloge zbog kojih se obraća sa zahtjevom i sopstveno tumačenje spornog pravnog pitanja.
Sporno je pitanje da li potraživanje poslodavca prema zaposlenom po ugovoru o stambenom kreditu zaključenom u toku trajanja radnog odnosa, zastarijeva u opštem roku zastarjelosti propisanom Zakonom o obligacionim odnosima ili u trogodišnjem roku propisanom članom 196. Zakona o radu, te da li se primjenjuju odredbe o zastoju zastarijevanja iz člana 86. Zakona o stečaju.
Odredbe o zastarjelosti sadržane su u opštem propisu, Zakonu o obligacionim odnosima.
Prema članu 360. ovog zakona, zastarjelošću prestaje pravo zahtijevati ispunjenje obaveze; zastarjelost nastupa kad protekne zakonom određeno vrijeme u kome je povjerilac mogao zahtijevati ispunjenje obaveze; sud na zastarjelost ne pazi po službenoj dužnosti, već ako se dužnik na nju pozvao.
Prema članu 361. ovog zakona, zastarjelost počinje teći prvog dana poslije dana kada je povjerilac imao pravo da zahtijeva ispunjenje obaveze, ako zakonom za pojedine slučajeve nije što drugo propisano.
Prema odredbi člana 362. Zakona, zastarjelost nastupa kad istekne posljednji dan zakonom određenog vremena.
Shodno članu 371. ZOO, potraživanja zastarijevaju za 10 godina, ako zakonom nije određen neki drugi rok zastarjelosti.
Poseban rok zastarjelosti može biti propisan ovim zakonom, ali i drugim zakonima.
Članom 196. Zakona o radu je propisano da sva novčana potraživanja iz radnog odnosa zastarijevaju u roku od tri godine od dana nastanka obaveze.
Za primjenu posebnog roka zastarjelosti propisanog članom 196. Zakona o radu, zato je bitno da li se radi o novčanom potraživanju iz radnog odnosa.
Članom 30. Zakona o radu, propisano je da se radni odnos zasniva ugovorom o radu koji zaključuju zaposleni i poslodavac.
Ugovor se smatra zaključenim kada ga potpišu zaposleni i poslodavac.
Sadržina ugovora o radu propisana je članom 33. zakona.
Prema ovoj odredbi, ugovor o radu sadrži:
1. naziv i sjedište poslodavca;
2. lično ime zaposlenog, mjesto prebivališta, odnosno boravišta zaposlenog;
3. vrstu i stepen stručne spreme, odnosno obrazovanje zaposlenog koji je uslov za obavljanje poslova za koje se zaključuje ugovor o radu;
4. naziv i opis poslova koje zaposleni treba da obavlja;
5. mjesto rada;
6. vrstu radnog odnosa (na neodređeno ili određeno vrijeme);
7. trajanje ugovora o radu na određeno vrijeme i osnov za zasnivanje radnog odnosa na određeno vrijeme;
8. dan početka rada;
9. radno vrijeme (puno, nepuno ili skraćeno);
10. novčani iznos osnovne zarade na dan zaključenja ugovora o radu;
11. elemente za utvrđivanje osnovne zarade, radnog učinka, naknade zarade, uvećane zarade i druga primanja zaposlenog;
12. rokove za isplatu zarade i drugih primanja na koja zaposleni ima pravo;
13. trajanje dnevnog i nedeljnog radnog vremena.
Prema stavu 2. istog člana, ugovor ne mora da sadrži elemente iz stava 1. tačka 11-13 ovog člana, ako su oni utvrđeni zakonom, kolektivnim ugovorom, pravilnikom o radu ili drugim aktom poslodavca u skladu sa zakonom, u kom slučaju u ugovoru mora da se naznači akt kojim su ta prava utvrđena u momentu zaključenja ugovora o radu.
Na prava i obaveze koji nisu utvrđeni ugovorom o radu primjenjuju se odgovarajuće odredbe zakona i opšteg akta.
Iz zakonske odredbe o sadržini ugovora o radu, proizlazi da su obaveze zaposlenog prema poslodavcu nenovčane prirode i da poslodavac prema zaposlenom ima nenovčana potraživanja.
Zaposleni prema poslodavcu ima novčana potraživanja koja se odnose na isplatu zarade i drugih primanja na koja ima pravo.
Međutim, bez obzira što su prema zakonskoj sadržini ugovora o radu, potraživanja poslodavca nenovčane prirode, a potraživanja zaposlenog novčane prirode, zakonom nije isključena mogućnost da se između poslodavca i zaposlenog između kojih je radni odnos zasnovan ugovorom o radu, zaključe i drugi ugovori po kojima je bitno njihovo svojstvo poslodavca i zaposlenog, iz kojih mogu proizaći novčana potraživanja i na strani poslodavca.
Ugovor imenovan kao ugovor o stambenom kreditu, zaključen je na osnovu Pravilnika o raspolaganju i korišćenju stambenih sredstava zaposlenih kod poslodavca.
Pravilnikom su propisani raspolaganje i korišćenje stambenih sredstava u okviru preduzeća poslodavca.
Predviđeno je za koje namjene se koriste stambena sredstva, pod kojim uslovima i prema kojim kriterijumima.
Iz samog ugovora o stambenom kreditu proizlazi da je predmet ugovora - namjenski zajam zaposlenom u rješavanju adaptacije stambenog prostora.
Iz toga slijedi da je zajmodavac - poslodavac, a da je zajmoprimac - zaposleni.
Pored uslova o roku otplate zajma, primjeni fiksne kamatne stope i visini mjesečnog anuiteta, te početka roka otplate zajma, ugovorom je predviđeno da zaključenjem ugovora zajmoprimac ovlašćuje zajmodavca da iznose mjesečnih rata iz člana 3. ugovora naplaćuje svakog mjeseca odbijanjem odgovarajućeg novčanog iznosa od zarade zajmoprimca.
Članom 8. istog ugovora, predviđeno je da jedan od razloga jednostranog raskida ugovora, raskid radnog odnosa kod zajmodavca.
Iz tih odredbi proizlazi da su svojstva ugovornih strana bitna za zasnivanje ugovornog odnosa po Ugovoru o stambenom kreditu, odnosno zajmu, te da prestanak svojstva zaposlenog, raskidom radnog odnosa, predstavlja osnov za jednostrani otkaz predmetnog ugovora što dovodi do dospjelosti svih neizmirenih obaveza.
S obzirom na te okolnosti, može se zaključiti da se radi o novčanom potraživanju iz radnog odnosa, odnosno u vezi radnog odnosa, zbog čega se primjenjuje posebni rok zastarjelosti predviđen članom 196.
Zakona o radu, uz primjenu odredbe člana 86. Zakona o stečaju koja propisuje da zastarjelost ne teče godinu dana od dana otvaranja stečajnog postupka.
(Pravno shvatanje usvojeno na sjednici Građanskog odjeljenja Vrhovnog kasacionog suda održanoj 5.7.2022. godine)
