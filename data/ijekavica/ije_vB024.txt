U Ime Naroda Vrhovni kasacioni sud, u vijeću sastavljenom od sudija: Petra Matića, predsjednika vijeća, Nikoline Perić i Marije Kasa, članova vijeća, u parnici po tužbi tužioca Radana Antića iz Beograda, ul. Maljenska br. 18, koga zastupa punomoćnik Luka Stević, advokat iz Valjeva, protiv tuženih Republike Srbije, koju zastupa Republički javni pravobranilac tužene Opštine Valjevo, koju zastupa Zajedničko javno pravobranilaštvo, radi isplate 7.946.345,11 dinara, odlučujući o revizijama tužioca i tužene Republike Srbije, izjavljenim protiv presude Okružnog suda u Valjevu Gž. br. 47/08 od 11.4.2008. godine, u sjednici vijeća održanoj dana 17.6.2010. godine, donio Presudu
ODBIJA SE, kao neosnovana revizija tužioca Radana Antića iz Beograda, izjavljena protiv presude Okružnog suda u Valjevu Gž. br. 99/08 od 12.7.2008. godine.
USVAJA SE, revizija tužene Republike Srbije, PREINAČUJU presuda Okružnog suda u Valjevu Gž. br. 99/08 od 12.7.2008. godine i presuda Opštinskog suda u Valjevu P. br. 313/03 u dijelu u kome je tužena obavezana da tužiocu isplati pravnosnažno dosuđeni utuženi iznos i troškove spora i PRESUĐUJE:
ODBIJA SE, kao neosnovan tužbeni zahtjev tužioca Radana Antića iz Beograda za obavezivanje tužene Republike Srbije da mu plati novčani iznos od 7.946.345,11 dinara, sa zakonskom zateznom kamatom na iznos od 6.468.816,00 dinara, počev od 8.1.2007. godine pa do isplate, a na iznos od 1.477.529,01 dinara počev od 10.1.2007. godine, pa do isplate, i troškove spora u iznosu od 412.350,00 dinara.
Svaka stranka snosi svoje troškove spora.
Obrazloženje
Presudom Opštinskog suda u Valjevu P. br. 313/03 od 12.2.2007. godine, djelimično je usvojen tužbeni zahtjev i obavezana tužena Republika Srbija da tužiocu isplati 7.946.345,11 dinara sa zakonskom zateznom kamatom na iznos od 6.468.816,00 dinara, počev od 8.1.2007. godine pa do isplate, a na iznos od 1.477.529,01 dinara počev od 10.1.2007. godine, pa do isplate.
Odbijen je kao neosnovan tužbeni zahtjev prema tuženoj Opštini Valjevo i za isplatu kamate na dosuđenu glavnicu počev od 12.2.2003. godine stavom 2. izreke prvostepene presude.
Rješenjem o troškovima spora sadržanim u stavu 3. i 4. izreke prvostepene presude tužena Republika Srbija je obavezana da tužiocu plati parnične troškove u iznosu od 187.650,00 dinara, a tužilac da tuženoj Opštini Valjevo plati troškove spora u iznosu od 141.200,00 dinara.
Okružni sud u Valjevu presudom Gž. br. 99/08 od 12.7.2008. godine odbija kao neosnovanu žalbu tužioca i potvrđuje pomenutu prvostepenu presudu u stavu prvom, drugom i četvrtom izreke.
Preinačuje rješenje o troškovima spora sadržano u stavu 3. izreke prvostepene presude i tuženu Republiku Srbiju obavezuje da tužiocu pored dosuđenih troškova u iznosu od 187.675,00 dinara plati još i troškove u iznosu od 224.675,00 dinara, ukupno 412.350,00 dinara.
Protiv drugostepene presude blagovremene i dozvoljene revizije izjavljuju tužilac i tuženi Republika Srbija.
Tužilac reviziju izjavljuje zbog pogrešne primjene materijalnog prava, a tužena zbog bitne povrede ZPP i pogrešne primjene materijalnog prava.
Drugostepenu presudu tužilac pobija u dijelu u kome je odbijen u cijelosti tužbeni zahtjev u odnosu na tuženu Opštinu Valjevo i u dijelu u kome je odbijen zahtjev za dosudu kamate na dosuđenu glavnicu počev od utuženja pa do pravnosnažnog dosuđenja.
Revizijom pobija i rješenje o troškovima spora sadržano u stavu 4. izreke prvostepene presude kojim je obavezan da drugostepenoj Opštini Valjevo isplati parnične troškove.
Tužena drugostepenu presudu revizijom pobija u dijelu u kome je obavezana da plati pravnosnažno dosuđeni iznos glavnice i kamate i troškove spora.
Republički javni tužilac se o izjavljenim revizijama nije izjasnio.
Vrhovni kasacioni sud je ispitao drugostepenu presudu na način propisan članom 399. ZPP i odlučio kao u izreci revizijske presude iz sljedećih razloga:
Revizija tužioca nije osnovana.
Osnovana je revizija tužene.
Nižestepene presude nisu zahvaćene bitnom povredom iz člana 361. stav 2. tačka 9. ZPP na koju se u revizijskom postupku pazi po službenoj dužnosti.
Na ostale bitne povrede koje mogu biti osnovan revizijski razlog tužena ne ukazuje.
U sporu po tužbi tužioca prvostepeni sud je utvrdio:
Presudom Vojnog suda valjevske vojne oblasti sudski broj 309/45 od 15.5.1945. godine Mihailo Rudić je osuđen zbog krivičnog djela ratnog zločina iz člana 13. i krivičnog djela narodnog neprijatelja iz člana 14. Uredbe o Vojnim sudovima i osuđen na kaznu smrti strijeljanjem uz trajan gubitak građanske časti i konfiskaciju cjelokupne pokretne i nepokretne imovine.
Viši vojni sud Jugoslavenske Armije je presudom II sudski br. 997/45 od 25.6.1945. godine odbio kao neosnovanu žalbu okrivljenog Mihaila Rudića i potvrdio pomenutu prvostepenu presudu.
Po pravnosnažnosti prvostepene presude ista je izvršena.
Osuđeni Mihailo Rudić je strijeljan.
Njegova pokretna i nepokretna imovina konfiskovana.
Konfiskacija je sprovedena rješenjem – zaključkom Sreskog suda u Valjevu od 19.9.1953. godine.
Vrhovni vojni tužilac je podigao zahtjev za zaštitu zakonitosti 5.12.2001. godine, protiv pomenute prvostepene i drugostepene presude, a zbog povrede odredbi o ponavljanju krivičnog postupka u nadležnosti vojnih sudova i prekoračenju optužbe.
Zahtjev je zasnovan na činjenicama da vijeće prvostepenog suda nije bilo propisno sastavljeno, da zapisnik o glavnom pretresu nije potpisao predsjednik Vojnog suda kao presjedatelj i da Živan Jeremić nije mogao biti predsjednik vijeća zato što je u toku istrage bio istražitelj i obavio sve istražne radnje, te da nisu bili ispunjeni uslovi za ponavljanje krivičnog postupka, i da je optužba prekoračena.
Savezni sud presudom Kzs-51/2001 od 27.4.2002. godine uvažava podignuti zahtjev za zaštitu zakonitosti Vrhovnog vojnog tužioca, ukida presudu Vojnog suda vojne oblasti sudski br. 309/45 od 15.5.1945. godine i Višeg vojnog suda Jugoslovenske Armije II sudski br. 997/45 od 25.6.1945. godine i predmet vraća Vojnom sudu u Beogradu na ponovno odlučivanje.
Vojni sud u Beogradu rješenjem Kv. br. 209/02 od 29.10.2002. godine, odlučuje da nema mjesta optužbi i obustavlja krivični postupak po optužnici Vojnog tužioca u Valjevu Iz. br. 658/45 od 8.5.1945. godine protiv Mihaila Rudića, civila iz Valjeva, zbog krivičnog djela ratnog zločina i narodnog neprijatelja iz člana 13. i 14. Uredbe o vojnim sudovima, jer je zbog smrti optuženog isključeno krivično gonjenje.
Vrijednost konfiskovane imovine koja ne može da se vrati u naturalnom obliku iznosi 6.468.816,00 dinara i 1.477.529,01 dinara, ukupno 7.946.345,11 dinara.
Tužilac je sin Mihaila Rudića bivšeg iz Valjeva.
Na osnovu tako utvrđenog činjeničnog stanja, nižestepeni sudovi su djelimično usvojili tužbeni zahtjev i obavezali tuženu Republiku Srbiju da tužiocu isplati protivvrijednost konfiskovane imovine sa kamatom od dana utvrđenja njene vrijednosti pa do isplate.
Prvostepeni sud obavezuje tuženu na isplatu dosuđenog iznosa na osnovu odredbe člana 210. stav 2. ZOO, protivvrijednost konfiskovane imovine dosuđuje zato što je ukidanjem presuda vojnih sudova od 15.5. i 25.6.1945. godine i obustavom krivičnog postupka protiv Mihaila Rudića otpao osnov za zadržavanje konfiskovane imovine.
Drugostepeni okružni sud u Valjevu potvrđuje prvostepenu presudu, odbija žalbu tužene i suprotno rezonu prvostepenog suda za dosuđivanje protivvrijednosti konfiskovane imovine, pravni osnov za usvajanje tužbenog zahtjeva nalazi u odredbi člana 556. stav 1. Zakonika o krivičnom postupku („Službeni list SRJ“, br. 70/01, 68/02; „Službeni glasnik RS“ br. 58/04, 85/05, 115/05 i 49/07).
Izražava pravni stav da se radi o šteti iz člana 558 stav 1. Zakonika o krivičnom postupku i da je visina štete odmjerena i dosuđena na način propisan članom 185. i 189. ZOO.
Sa tog razloga drugostepeni sud ne prihvata odbranu tužene datu do zaključenja glavne rasprave i ponovljenu u žalbi koja je upućivala na primjenu Zakona o prijavljivanju i evidentiranju oduzete imovine i na osnov te primjene zakona odbijanje tužbenog zahtjeva.
Suprotno izraženom pravnom stavu drugostepenog suda, revizijski sud osnovanim smatra revizijske razloge vezane za primjenu Zakona o prijavljivanju i evidentiranju oduzete imovine („Službeni glasnik RS“, br. 45/05).
Članom 1. ove zakonske norme propisano je da se zakonom uređuje postupak prijavljivanja i evidentiranja imovine koja je na teritoriji Republike Srbije oduzeta bez naknade tržišne vrijednosti ili pravične naknade, primjenom propisa i akata o nacionalizaciji, agrarnoj reformi, konfiskaciji, sekvestraciji, eksproprijaciji i drugih propisa donesenih i primjenjivanih poslije 9.3.1945. godine.
Propisana zakonska norma je potpuno jasna.
Njome je propisano prijavljivanje i evidentiranje imovine oduzete u Republici Srbiji i konfiskacijom na osnovu propisa primjenjivanih poslije 9.3.1945. godine.
Pravnom prethodniku tužioca, konfiskovana je imovina na osnovu Uredbe o vojnim sudovima od 8.2.1944. godine.
Kazna konfiskacije izrečena je presudama vojnih sudova od 15.5. i 25.6.1945. godine i sprovedena rješenjem – zaključkom Sreskog suda u Valjevu od 19.9.1953. godine.
Nije sporno da je rješenjem Vojnog suda u Beogradu Kv. br. 209/02 od 29.10.2002. godine, odlučeno da nema mjesta optužbi i da je obustavljen krivični postupak po optužnici Vojnog tužioca u Valjevu br. 658/45 od 8.5.1945. godine protiv tužiočeva oca Mihaila Rudića.
Krivični postupak je obustavljen zbog toga što je zbog smrti optuženog isključeno krivično gonjenje.
Kazna konfiskacije imovine izrečena je na osnovu Zakona o konfiskaciji imovine i izvršenju konfiskacije („Službeni list FNRJ“, br. 40/45).
Izmjene i dopune su propisane i objavljene u „Službenom listu FNRJ“ br. 70/45, Zakonom o potvrdi i izmjenama i dopunama Zakona o konfiskaciji imovine i o izvršenju konfiskacije od 9.6.1945. godine, potvrđen je zakon sa izmjenama i dopunama u izmijenjenom i prečišćenom tekstu pod imenom: Zakon o konfiskaciji imovine i izvršenju konfiskacije.
Ovaj zakon je objavljen u „Službenom listu FNRJ“ br. 61/46.
Stupio je na snagu osmog dana po objavljivanju u „Službenom listu FNRJ“.
Kaznu konfiskacije izrekao je Vojni sud valjevske vojne oblasti, kao tada ovlašćeni državni organ i za krivična djela propisana u Uredbi o vojnim sudovima od 8.2.1944. godine.
Članom 7. Uvodnog zakonika za Zakonik o krivičnom postupku (“Službeni list FNRJ“, br. 40/53) bilo je propisano da odredbi Zakonika o krivičnom postupku o naknadi štete neopravdano osuđenim licima primjenjivaće se samo na slučajeve kad je pravnosnažna osuda donesena poslije 1.1.1945. godine.
Zakonik o krivičnom postupku Republike Srbije u članu 573. stav 2. propisuje: „U pogledu naknade štete neopravdano osuđenim i neosnovano lišenim slobode, odredba člana 7. Uvodnog zakona za Zakonik o krivičnom postupku „ Službeni list FNRJ “, br. 40/53 primjenjuje se i poslije stupanja na snagu ovog zakonika, osim ako se drugačije predvidi saveznim zakonom iz stava 1. ovog člana“.
Tužba u ovom sporu podnesena je 12.3.2003. godine.
Prvostepena presuda u sporu po tužbi donesena je 12.2.2007. godine.
U vremenu od podnošenja tužbe, pa do donošenja prvostepene presude Narodna skupština Republike Srbije je 23.5.2005. godine proglasila Zakon o prijavljivanju i evidentiranju oduzete imovine.
Stoga se, ovaj zakon primjenjuje i na tužioca.
Primjenjuje se zbog toga što tužilac cijeneći sve okolnosti ne može imati privilegovaniji položaj od lica na koja se odnosi Zakon o prijavljivanju i evidentiranju oduzete imovine.
Sva ova lica moraju imati jednak procesno-pravni i materijalno-pravni položaj.
To dalje podrazumijeva da će se o njihovim pravima na povraćaj ili isplatu protivvrijednosti oduzete imovine odlučiti na način kako to bude određeno posebnim zakonom donesenim u smislu člana 9. ove zakonske norme.
To podrazumijeva da je zahtjev za sada preuranjen.
Sa tih iznijetih razloga, revizijski sud smatra da je tužbeni zahtjev preuranjen.
Slijedom toga usvojena je revizija tužene, preinačene nižestepene presude u dosuđenom iznosu i tužbeni zahtjev kao neosnovan odbijen.
Tako je odlučeno na osnovu procesnog ovlašćenja iz člana 407. stav 1. ZPP.
Obzirom da je uvažavanjem revizije, preinačavanjem nižestepenih presuda i odbijanjem tužbenog zahtjeva tužilac izgubio parnicu, nema prava na troškove spora.
To pravo ne pripada mu u smislu člana 149. stav 1. ZPP.
Tuženoj u smislu pomenute procesne norme pripada pravo na troškove spora, međutim, ona ih u smislu člana 159. stav 1. i 2. ZPP nije opredijelila.
Stranka ima pravo na troškove spora prema uspjehu u sporu samo ukoliko ih je opredijelila.
Revizijski sud je zato na osnovu procesnog ovlašćenja iz člana 161. stav 2. a u vezi sa članom 149. stav 1. i 2. ZPP odlučio da svaka stranka snosi svoje troškove spora i preinačio nižestepene presude u dijelu rješenja o troškovima spora kojima je tužena obavezana da tužiocu plati troškove spora.
Predsjednik vijeća – sudija
Petar Matić, s.r.
