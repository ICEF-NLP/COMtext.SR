Sporazum O RAZVODU BRAKA, VRŠENjU RODITELjSKOG PRAVA I Diobi Zajedničke Imovine zaključen 25. februara 2007. godine u Somboru između Petra Pavića, od oca Milomira iz Sombora, ul. Petra Velebita 91, s jedne strane, i Zorice Pavić, rođ. Nađ, od oca Lazara, iz Sombora, ul. Petra Velebita 91, u svoje ime i kao zakonski zastupnik mal. Klare Pavić, s druge strane, koji su sporazumno odlučili da razvedu svoj brak, pa su u cilju uređenja međusobnih ličnih i imovinskih odnosa, kao i vršenja roditeljskog prava i izdržavanja svoga zajedničkog maloljetnog djeteta Klare PAVIĆ, rođene 30. marta 2000. godine, vodeći računa o najboljem interesu djeteta, u skladu sa čl. 40. i 179. Porodičnog zakona Srbije, sporazumjeli se sljedeće:
Sporazumni razvod braka
Član 1.
Petar Pavić i Zorica Pavić izjavljuju da su riješeni da svoj brak zaključen 27. novembra 1994. godine u Somboru, opština Sombor, gdje je isti i uveden u MKV pod tekućim brojem 341 za godinu 1994., sporazumno razvedu pred nadležnim sudom u Somboru i u tom cilju su imenovali i ovlastili svoje punomoćnike.
Vršenje roditeljskog prava i izdržavanje djeteta
Član 2.
Petar Pavić i Zorica Pavić su se saglasili da njihovo zajedničko maloljetno dijete Klara Pavić, rođena 30. marta 2000. godine, bude povjereno na čuvanje i vaspitanje majci Zorici Pavić, s obzirom da je dijete već od ranije živjelo s majkom zbog očevog radnog boravka u inostranstvu.
Član 3.
Zorica Pavić izjavljuje da će omogućiti ocu mal. Klare da uvijek kad želi može vidjeti dijete i provoditi određeni dio vremena s djetetom, uključujući i pravo oca da sa djetetom provodi tri sedmice odmora godišnje u Srbiji ili inostranstvu i u dane kada on boravi u Srbiji, a po prethodnoj najavi majci djeteta.
Majka djeteta se obavezuje da obezbijedi urednu individualnu putnu ispravu za mal. Klaru, i u dogovoru sa ocem druga dokumenta potrebna za boravak djeteta sa ocem u inostranstvu radi korišćenja godišnjeg odmora.
Član 4.
Roditelji Petar Pavić i Zorica Pavić se obavezuju da, srazmjerno mogućnostima oba zaposlena roditelja, doprinose izdržavanju svoga djeteta mal. Klare Pavić, s tim što će novčani doprinos oca Petra za izdržavanje djeteta biti mjesečno 500 EUR, koji iznos će on mjesečno isplaćivati na tekući račun, odnosno na ruke Zorice Pavić, i to od 1. do 5-tog u mjesecu za tekući mjesec.
Uređenje imovinskih odnosa
Član 5.
Petar Pavić i Zorica Pavić konstatuju da su toku trajanja braka zajednički stekli sljedeću imovinu:
1) pravo susvojine na trosobnom stanu, označen brojem 17, na IV spratu, površine 66,55 kvm, u objektu 1, lamela B, u naselju Kalem, ul. Petra Velebita 91, kupljen Ugovorom o kupoprodaji nepokretnosti zaključenim između Stanić Janka, kao prodavca, i Pavić Petra sa ½ dijela i Pavić Zorice sa ½ dijela, kao kupaca, ovjeren od strane Opštinskog suda u Somboru pod I /2-Ov. br. 73/2002 dana 31. februara 2002. godine;
2) pravo svojine na garsonjeri, označena brojem 53, u potkrovlju stambene zgrade u ul. Radnička 34 u Somboru, površine 27 kvm, kupljena Ugovorom o kupoprodaji nepokretnosti zaključenim između Šerc Ludviga, kao prodavca, i Pavić Zorice, kao kupca, ovjeren od strane Opštinskog suda u Somboru pod I/3-Ov. br. 4891/2005;
3) pravo svojine na zajedničkim novčanim sredstvima - ušteđevini u iznosu od 11.700 Eur
4) pravo svojine na pokretnim stvarima - predmetima domaćinstva u stanu u kome žive Zorica Pavić i maloljetna Klara Pavić, u ul. Petra Velebita br. 91 u Somboru, koji je u toku juna i jula 2006. godine kompletno renoviran i opremljen ulaganjem oko 33.000 EUR, kada je u stanu izmijenjena unutrašnja i spoljna pvc stolarija i vodovodna instalacija, renovirana kupatila, ugrađena kuhinja i stan namješten, tako da se u stanu nalazi: nova bela tehnika - mašina za posuđe Candy, mašina za veš Candy, električni šporet inoks sa ravnom pločom Gorenje, frižider inoks kombinovani Samsung, zatim, kućni bioskop Panasonik, televizor Panasonik, nov namještaj komoda, klub sto, i 4 ugradna plakara, kožna garnitura trosjed, dvosjed i fotelja, kao i druge stvari pokućstva
Član 6.
Petar Pavić i Zorica Pavić saglasno konstatuju da imovina navedena u članu 5. ovog Sporazuma predstavlja njihovu zajedničku imovinu stečenu zajedničkim radom i sredstvima tokom trajanja bračne zajednice, te da su im udjeli u sticanju te imovine podjednaki.
Saglasno tome, oni su se sporazumjeli da svoju zajedničku imovinu navedenu u članu 5. ovog Sporazuma, podijele na sljedeći način:
1) trosobni stan, označen brojem 17, na IV spratu, površine 66,55 kvm, u objektu 1, lamela B, u naselju Kalem, ul. Petra Velebita 91, na osnovu Ugovora o kupoprodaji nepokretnosti zaključenim dana 31. februara 2002. godine, predstavlja njihovu susvojinu sa po ½ idealnog dijela, te kako su ugovorne strane saglasne da su im udjeli u sticanju zajedničke imovine podjednaki, oni ne diraju u stečena prava na ovom stanu i svako od njih ostaje suvlasnik sa po ½ idealnog dijela;
2) garsonjera, označena brojem 53, u potkrovlju stambene zgrade u ul. Radnička 34 u Somboru, površine 27 kvm, kupljena Ugovorom o kupoprodaji nepokretnosti zaključenim između Šerc Ludviga, kao prodavca, i Pavić Zorice, kao kupca, ovjerenim od strane Opštinskog suda u Somboru pod I/3-Ov. br. 4891/2005, na osnovu ovog sporazuma o diobi bračne tekovine pripada u isključivu svojinu Petru Paviću;
3) zajednička novčana sredstva u iznosu od 11.700 Eur, pripadaju u isključivu svojinu Zorici Pavić, u čijoj državini se već nalaze;
4) pokretne stvari domaćinstva navedene u članu 5. tač. 4) ovog ugovora pripadaju u isključivu svojinu Zorici Pavić.
Član 7.
Petar Pavić i Zorica Pavić su se saglasili da pored redovnog izdržavanja, srazmjerno svojim mogućnostima dodatno materijalno stimulišu obrazovanje svog mal. djeteta Klare Pavić (kursevi stranih jezika, muzička škola i sl.), do završetka njenog redovnog školovanja, za koje svrhe će Petar Pavić izdvojiti sredstva zakupnine od stana navedenog u članu 6. stav 2. tač. 2) ovog Sporazuma, koji je po ovom Sporazumu pripao njemu u svojinu, dok ga bude izdavao.
Petar Pavić se obavezuje da Zorici Pavić za kupovinu automobila isplati novčani iznos od 3.300 EUR.
Član 8.
Zorica Pavić je saglasna, da bez njene dodatne saglasnosti, Petar Pavić može u javnim knjigama o evidenciji nepokretnosti upisati na svoje ime pravo svojine, kao jedini vlasnik, na cijelom stanu navedenom u članu 6, stav 2. tač. 2) ovog Sporazuma.
Član 9.
Ovaj sporazum je izraz zajedničke volje Petra Pavića i Zorice Pavić, ustanovljen u interesu njihovog zajedničkog djeteta i održanja odnosa djeteta sa oba roditelja, i oni će ga se u svemu pridržavati, a u slučaju da bilo ko od njih odstupi od istoga - primjeniće se odredbe Porodičnog zakona.
_____________________ ______________________
Petar Pavić Zorica Pavić
JMBG 1012967173417 JMBG 707969715232
_________/2007
Potvrđuje se da su Petar Pavić iz Sombora i Zorica Pavić iz Sombora, danas pred ovim sudom svojeručno potpisali ovaj sporazum.
Identitet stranaka utvrđen je na osnovu njihovih ličnih karata.
Sudska taksa u visini od ___________ dinara naplaćena je prilikom ovjere.
Opštinski sud u Somboru
Sombor, ________________ Referent za ovjeru,
