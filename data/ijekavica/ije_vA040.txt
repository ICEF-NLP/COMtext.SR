Republika Srbija
Vrhovni Kasacioni Sud
Rev. 5981/2021
10.11.2022. godine
Beograd
Vrhovni kasacioni sud, u vijeću sastavljenom od sudija: Branislava Bosiljkovića, predsjednika vijeća, Branke Dražić i Dragane Boljević, članova vijeća, u vanparničnom postupku predlagača Vinke Dragić iz Božinovca, Kristine Kostić iz Kruševca i Stefana Petrovića iz Kruševca, čiji je punomoćnik Milenko Mijajlović advokat iz Petrovca i Goran Goksić iz Šušnja, čiji je punomoćnik Vladimir Rajković advokat iz Uba, protiv protivnika predlagača Grada Beograda, kojeg zastupa Gradsko pravobranilaštvo i krajnjeg korisnika Direkcije za građevinsko zemljište i izgradnju Beograda JP, čiji je punomoćnik Gradsko pravobranilaštvo Grada Beograda, radi određivanja naknade za eksproprisanu nepokretnost, odlučujući o revizijama predlagača Gorana Goksića i krajnjeg korisnika izjavljenim protiv rješenja Višeg suda u Beogradu Gž 2650/20 od 11.06.2021. godine, u sjednici vijeća održanoj dana 10.11.2022. godine, donio je Rješenje
ODBACUJE SE kao nedozvoljena revizija krajnjeg korisnika izjavljena protiv rješenja Višeg suda u Beogradu Gž 2650/20 od 11.06.2021. godine, u pogledu odluke o naknadi za predlagača Kristine Kostić.
DJELIMIČNO SE USVAJA revizija krajnjeg korisnika i PREINAČUJE rješenje Višeg suda u Beogradu Gž 2650/20 od 11.06.2021. godine i rješenje Drugog osnovnog suda u Beogradu R1 363/16 od 21.03.2019. godine, ispravljeno rješenjem tog suda R1 363/2016 od 04.10.2019. godine, u stavu prvom izreke - alineja 1, tako što SE ODBIJA prijedlog predlagača Vinke Dragić za određivanje naknade u iznosu od 675.882,00 dinara sa zakonskom zateznom kamatom od 21.03.2019. godine do isplate.
U preostalom dijelu revizija krajnjeg korisnika, izjavljena protiv rješenja Višeg suda u Beogradu Gž 2650/20 od 11.06.2021. godine, ODBIJA SE kao neosnovana.
USVAJA SE revizija predlagača Gorana Goksića i PREINAČUJE rješenje Višeg suda u Beogradu Gž 2650/20 od 11.06.2021. godine i rješenje Drugog osnovnog suda u Beogradu R1 363/16 od 21.03.2019. godine, ispravljeno rješenjem tog suda R1 363/2016 od 04.10.2019. godine, u drugom stavu izreke tako što SE OBAVEZUJE krajnji korisnik da ovom predlagaču isplati iznos od još 5.612.837,30 dinara sa zakonskom zateznom kamatom od 21.03.2019. godine do isplate i naknadi mu troškove drugostepenog postupka u iznosu od 198.728,00 dinara sa zakonskom zateznom kamatom od izvršnosti rješenja do isplate.
OBAVEZUJE SE krajnji korisnik da na ime troškova postupka po reviziji isplati predlagaču Gorana Goksića iznos od 429.320,00 dinara sa zakonskom zateznom kamatom od izvršnosti rješenja do isplate.
Obrazloženje
Rješenjem Drugog osnovnog suda u Beogradu R1 363/16 od 21.03.2019. godine koje je ispravljeno rješenjem tog suda R1 363/2016 od 04.10.2019. godine, stavom prvim izreke, određena je naknada za zemljište eksproprisano pravnosnažnim rješenjem Odjeljenja za opštu upravu i imovinsko-pravne poslove, Odsjek za imovinsko-pravne poslove Gradske opštine Grocka I-12 broj 11/2015 od 21.04.2016. godine, čija je dioba izvršena pravnosnažnim rješenjem Drugog osnovnog suda u Beogradu R1 77/15 od 23.11.2015. godine, i obavezan krajnji korisnik da isplati: predlagaču Vinki Dragić, kao pravnom sljedbeniku pokojnog Perice Dragića, na ime 3/4 idealna dijela parcele 2/6 površine 226 m2 upisane u list nepokretnosti 2354 KO Grocka i 3/4 idealna dijela parcele 2/7 površine 1148 m2 upisane u list nepokretnosti 7767 KO Sopot iznos od 6.082.938,45 dinara (alineja 1);
predlagaču Kristini Kostić, kao pravnom sljedbeniku pokojnog Perice Dragića na ime 1/4 idealna dijela parcele 2/6 površine 226 m2 upisane u list nepokretnosti 9334 KO Grocka i na ime 1/4 idealna dijela parcele 2/7 površine 1148 m2 upisane u list nepokretnosti 1002 KO Sopot iznos od 2.027.646,15 dinara (alineja 2);
predlagaču Stefanu Petroviću za cijele parcele 2/1 površine 380 m2, 2/2 površine 919 m2 i 2/3 površine 965 m2 i dio parcele 2/4 površine 160 m2 i dio parcele 2/4 površine 160 m2 sve upisane u list nepokretnosti 4510 KO Grocka i dio parcele 2/7 površine 65 m2 upisane u list nepokretnosti 7012 KO Grocka iznos od 12.803.390,10 dinara (alineja 3) i predlagaču Goranu Goksiću, kao pravnom sljedbeniku pokojnog Milivoja Goksića i pokojnog Radovana Goksića, za dio parcele 2/7 površine 1567 m2 upisane u list nepokretnosti 2354 KO Grocka iznos od 9.249.844,30 dinara (alineja 4), sa zakonskom zateznom kamatom na ove iznose od 21.03.2019. godine do isplate.
Stavom drugim izreke, odbijen je prijedlog kojim je predlagač Goran Goksić tražio da se krajnji korisnik obaveže na isplatu naknade preko dosuđenog iznosa do traženog iznosa od 14.862.681,60 dinara.
Stavom trećim izreke, obavezan je krajnji korisnik da predlagačima Vinki Dragić, Kristini Kostić i Stefanu Petroviću naknadi troškove vanparničnog postupka u ukupnom iznosu od 915.000,00 dinara u roku od 15 dana od dana prijema rješenja.
Stavom četvrtim izreke, obavezan je krajnji korisnik da predlagaču Goranu Goksiću naknadi troškove vanparničnog postupka u iznosu od 514.500,00 dinara sa zakonskom zateznom kamatom od izvršnosti rješenja do isplate, u roku od 15 dana od dana prijema pismenog otpravka rješenja.
Stavom petim izreke, odbijen je zahtjev predlagača Gorana Goksića kojim je tražio isplatu troškova postupka preko dosuđenog do traženog iznosa od 3.006.000,00 dinara, kao i u dijelu zahtjeva kojim je tražio zakonsku zateznu kamatu na troškove postupka počev od dana presuđenja.
Presudom Višeg suda u Beogradu Gž 2650/20 od 11.06.2021. godine, stavom prvim izreke, odbijene su kao neosnovane žalbe predlagača Gorana Goksića, protivnika predlagača i krajnjeg korisnika i potvrđeno rješenje Drugog osnovnog suda u Beogradu R1 363/16 od 21.03.2019. godine, ispravljeno rješenjem Drugog osnovnog suda u Beogradu R1 363/2016 od 04.10.2019. godine, u prvom, drugom, trećem i četvrtom stavu izreke.
Stavom drugim izreke, odbijeni su kao neosnovani zahtjevi predlagača i protivnika predlagača za naknadu troškova drugostepenog postupka.
Protiv pravnosnažnog rješenja donesenog u drugom stepenu revizije su blagovremeno izjavili predlagač Goran Goksić zbog bitnih povreda odredaba parničnog postupka i pogrešne primjene materijalnog prava i krajnji korisnik zbog pogrešne primjene materijalnog prava.
Odredbom člana 27. stav 3. Zakona o vanparničnom postupku (ZVP) propisano je da je u postupku u kome se odlučuje o imovinsko-pravnim stvarima revizija dozvoljena pod uslovima pod kojima se po Zakonu o parničnom postupku (ZPP) može izjaviti revizija u imovinsko-pravnim sporovima, ako tim ili drugim zakonom nije drukčije određeno.
Odredbama članova 132 - 140 ZVP, kojima je uređen postupak određivanja naknade za eksproprisanu nepokretnost, pravo učesnika na reviziju nije drugačije regulisano, a to nije učinjeno ni Zakonom o eksproprijaciji.
Prema odredbi člana 403. stav 3. ZPP, revizija nije dozvoljena u imovinsko-pravnim sporovima ako vrijednost predmeta spora pobijanog dijela ne prelazi dinarsku protivvrijednost od 40.000 evra po srednjem kursu Narodne banke Srbije na dan podnošenja tužbe.
Predlagači se u ovom postupku nalaze u procesnom položaju običnih aktivnih suparničara iz člana 205. stav 1. tačka 2. ZPP, koji se na osnovu člana 30. stav 2. ZVP shodno primjenjuje u vanparničnom postupku, jer se njihovi zahtjevi zasnivaju na istovrsnom činjeničnom i pravnom osnovu.
Zato se vrijednost predmeta spora, mjerodavna za ocjenu dozvoljenosti revizije, određuje prema vrijednosti svakog pojedinog zahtjeva a ne prema njihovom zbiru.
Sljedstveno izloženom, revizija krajnjeg korisnika nije dozvoljena protiv drugostepenog rješenja u dijelu kojim je pravnosnažno odlučeno o naknadi koja pripada predlagaču Kristini Kostić.
Visina naknade određena ovom predlagaču niža je od dinarske protivvrijednosti od 40.000 evra po srednjem kursu Narodne banke Srbije na dan kada je, dostavljanjem spisa opštinskog organa uprave, po službenoj dužnosti pokrenut postupak određivanja naknade za eksproprisane nepokretnosti.
Zbog toga je, na osnovu članova 410. stav 2. tačka 5, 413. i 420. stav 6. ZPP u vezi sa članom 30. stav 2. ZVP, odlučeno kao u prvom stavu izreke.
Odlučujući o reviziji predlagača Gorana Goksića i o reviziji krajnjeg korisnika, u odnosu na pravnosnažnu odluku o određivanju naknade ostalim predlagačima, u skladu sa članom 408. ZPP u vezi sa članom 30. stav 2. ZVP, Vrhovni kasacioni sud je našao da je revizija predlagača osnovana, a revizija krajnjeg korisnika djelimično osnovana.
U sprovedenom postupku nije učinjena bitna povreda odredaba parničnog postupka iz člana 374. stav 2. tačka 2. ZPP, na koju revizijski sud pazi po službenoj dužnosti.
Prema utvrđenom činjeničnom stanju, pravnosnažnim rješenjem organa uprave Opštine Grocka od 21.04.2016. godine eksproprisane su parcele 2/1, 2/2, 2/3, 2/4, 2/6, 2/7, 2/8 i 2/9 sve u KO Grocka, suvlasništvo više lica.
Pravnosnažnim rješenjem Drugog osnovnog suda u Beogradu R1 77/15 od 23.11.2015. godine suvlasnici označenih parcela izvršili su njihovu diobu.
Diobom u sudskom postupku predlagaču Stefanu Petroviću u svojinu je pripalo zemljište ukupne površine 2169 m2 - cijele parcele 2/1, 2/2 i 2/3, dio parcele 2/4 u površini od 160 m2 i dio parcele 2/7 površine 65 m2; sada pokojnom Mitru Goksiću, čiji je pravni sljedbenik predlagač Goran Goksić zemljište u površini od 1567 m2 - dio parcele 2/7; predlagačima Vinki Dragić, Kristini Kostić i njihovom ocu, sada pokojnom Perici Dragiću, zemljište ukupne površine 1374 m2 - parcela 2/6 površine 226 m2 i dio parcele 2/7, površine 1148 m2.
Pravnosnažnim rješenjem Drugog osnovnog suda u Beogradu O 2259/15 od 11.04.2017. godine raspravljena je zaostavština pokojnog Perice Dragića i predlagač Vinka Dragić oglašena za nasljednika ostaviočevih prava iz pravnosnažnog rješenja o eksproprijaciji zemljišta od 21.04.2016. godine.
Poreska uprava - Filijala Grocka je 30.10.2017. godine procijenila vrijednost eksproprisanog zemljišta na iznos od 4.943,72 dinara po m2.
Procena je izvršena na osnovu određenog poreza na prenos apsolutnih prava na parcelama 1/2 i 2/7 obje u KO Sopot.
Ovu procjenu poreska uprava je korigovala 12.02.2018. godine na iznos od 1.000,00 dinara po m2 za parcele 2/6 i 2/7 i na iznos od 1.500,00 dinara po m2 za ostale eksproprisane parcele, sa obrazloženjem da su u prethodnoj procjeni tehničkom greškom unijeti pogrešni podaci.
Vještačenjem - nalazom od 21.03.2018. godine, tržišna vrijednost m2 eksproprisanog zemljišta određena je u iznosu od 5.902,90 dinara (protivvrijednost 50 evra na dan vještačenja), uzimajući u obzir i to da se zemljište nalazi u građevinskom reonu i da se graniči sa koridorom auto-puta.
Vrijednost utvrđena ovim vještačenjem korigovana je 31.01.2019. godine na iznos od 9.484,80 dinara (80 evra u dinarskoj protivvrijednosti).
Polazeći od ovako utvrđenog činjeničnog stanja, nižestepeni sudovi su primjenom člana 41. stav 2. Zakona o eksproprijaciji odredili naknadu za eksproprisano zemljište, čiju su visinu odredili u iznosu od 5.902,90 dinara po m2, sa obrazloženjem da je viši iznos naknade previsok i nerealan.
Po ocjeni Vrhovnog kasacionog suda, osnovani su navodi krajnjeg korisnika da je predlagaču Vinki Dragić novčana naknada određena za zemljište veće površine od one koja joj je pripala diobom suvlasničke zajednice i nasljeđivanjem imovine pokojnog Perice Dragića.
Naime, diobom suvlasničke zajednice predlagačima Vinki Dragić, Kristini Kostić i njihovom ocu Perici Dragiću pripalo je zemljište ukupne površine 1374 m2 na jednake dijelove, jer pravnosnažnom sudskom odlukom o diobi nisu utvrđeni njihovi drugačiji udjeli na tom zemljištu.
Predlagač Vinka Dragić je pravnosnažnim rješenjem o nasljeđivanju oglašena za nasljednika prava pokojnog Perice Dragića na naknadu za eksproprisano zemljište.
To znači da njoj pripada pravo na naknadu za 2/3 dijela zemljišta ukupne površine od 1374 m2, odnosno zemljište u površini od 916 m2, u iznosu od 5.407.056,40 dinara.
Međutim, nisu osnovani revizijski navodi krajnjeg korisnika o pogrešnoj primjeni člana 42. Zakona o eksproprijaciji.
Navedenom odredbom propisano je da se naknada za eksproprisano poljoprivredno zemljište i građevinsko zemljište određuje u novcu prema tržišnoj cijeni takvog zemljišta ako zakonom nije drugačije propisano (stav prvi), kao i da procjenu tržišne cijene iz stava prvog vrši ogran za utvrđivanje poreza na promet apsolutnih prava na nepokretnostima (stav drugi).
Po stanovištu revizijskog suda, organ nadležan za utvrđivanje poreza na prenos apsolutnih prava na nepokretnosti (poreska uprava) vrši samo procjenu tržišne cijene za eksproprisane nepokretnosti, što ujedno predstavlja najniži iznos naknade za tu nepokretnost, ali ne određuje tržišnu vrijednost eksproprisanog zemljišta.
U slučaju da se o naknadi ne postigne sporazum, naknadu određuje sud u vanparničnom postupku.
Prema odredbi člana 136. stav 2. ZVP, sud može, pored procjene koju je dala poreska uprava, izvesti i druge dokaze koje učesnici predlože, pa i vještačenje ako smatra da je to od značaja za određivanje naknade.
Iz tih razloga nisu prihvatljivi navodi revidenta - krajnjeg korisnika da se naknada za eksproprisano zemljište određuje isključivo na osnovu procjene poreske uprave.
Procena poreskog organa je samo jedan od dokaza koji se koristi radi utvrđivanja visine naknade, ali to ne isključuje korišćenje drugih dokaznih sredstava ako sud smatra da je to potrebno i opravdano.
U konkretnom slučaju, upravo imajući u vidu razlike u procjenama vrijednosti eksproprisanog zemljišta koje je poreska uprava dala, određeno je vještačenje kojim je tržišna vrijednost zemljišta utvrđivana uzimanjem u obzir i činjenice da se zemljište nalazi u građevinskom reonu i da se graniči sa koridorom auto-puta.
Osnovano se revizijom predlagača Gorana Goksića ukazuje da su nižestepeni sudovi pogrešno primjenili odredbu člana 41. stav 2. Zakona o eksproprijaciji.
Tom odredbom propisano je da se visina naknade u novcu za eksproprisane nepokretnosti određuje prema okolnostima u momentu zaključenja sporazuma o visini naknade, a ako sporazum nije postignut prema okolnostima u momentu donošenja prvostepene odluke o naknadi.
Korekcijom, koju je vještak izvršio 31.01.2019. godine, tržišna vrijednost zemljišta određena je u iznosu od 9.484,80 dinara po m2, što odgovara dinarskoj protivvrijednosti od 80 evra po tadašnjem srednjem kursu Narodne banke Srbije.
Ova vrijednost je inače prihvaćena i od strane poreske uprave kada je rješenjem od 13.09.2018. godine određen porez na prenos apsolutnih prava na katastarskoj parceli 1/3 KO Grocka, po ugovoru od 22.06.2018. godine.
Stoga taj iznos predstavlja tržišnu vrijednost eksproprisanog zemljišta u vrijeme odlučivanja o naknadi.
Sa svega navedenog, na osnovu člana 416. stav 1. ZPP, odlučeno je kao u drugom i dijelu četvrtog stava izreke, a primjenom člana 414. stav 1. istog zakona kao u trećem stavu izreke.
Odlukama sadržanim u preostalom dijelu četvrtog i petom stavu izreke odlučeno je o troškovima predlagača Gorana Goksića.
Ovom predlagaču su, na osnovu člana 165. stav 2. u vezi sa članovima 153. stav 1. i 154. ZPP, dosuđeni troškovi za sastav žalbe u iznosu od 45.000,00 dinara, sudske takse za žalbu i drugostepenu presudu u iznosu od po 76.864,00 dinara i tom dijelu preinačeno rješenje drugostepenog suda kojim je odbijen njegov zahtjev za naknadu troškova drugostepenog postupka, a krajnji korisnik obavezan i da naknadi troškove postupka po reviziji u ukupnom iznosu od 429.320,00 dinara - za sastav revizije u iznosu od 45.000,00 dinara, sudsku taksu za reviziju u iznosu od 153.728,00 dinara i odluku po reviziji u iznosu od 230.592,00 dinara.
Na dosuđene troškove drugostepenog i revizijskog postupka predlagaču Goranu Goksiću priznato je i pravo na zateznu kamatu od izvršnosti rješenja, u skladu sa članovima 277. stav 1. i 324. stav 2. Zakona o obligacionim odnosima.
Predsjednik vijeća - sudija
Branislav Bosiljković, s.r.
Za tačnost otpravka
Upravitelj pisarnice
Marina Antonić
