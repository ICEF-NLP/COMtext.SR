Republika Srbija KOMISIJA ZA ZAŠTITU KONKURENCIJE
Savska ulica 25/IV, Beograd Broj: 4/0 - 01 - 177/2021 - 03
Datum: 05.02.2021. godine
Na osnovu čl. 35. st. 2. Zakona o zaštiti konkurencije („Službeni glasnik RS“, br. 51/2009 i 95/2013) i čl. 139. st. 2. Zakona o opštem upravnom postupku („Službeni glasnik RS“, br. 18/2016 i 95/2018 - autentično tumačenje) predsjednik Komisije za zaštitu konkurencije donosi Dopunski Zaključak
I POKREĆE SE POSTUPAK ispitivanja povrede konkurencije po službenoj dužnosti protiv sljedećih učesnika na tržištu, i to:
- Gigatron eksport-import, prodaja i servis računara na veliko i malo doo Beograd (Čukarica) matični broj: 17479946, sa registrovanim sjedištem na adresi: Kirovljeva 17, Beograd, koje zastupa direktor, Vladan Janković,
- Tehnomedia centar doo Zaječar, matični broj: 20168501, sa registrovanim sjedištem na adresi: Generala Gambete 44, Zaječar, koje zastupa direktor, Dragan Jovanović,
- Emmezeta Srbija društvo sa ograničenom odgovornošću Beograd (Novi Beograd), matični broj: 20276444, sa registrovanim sjedištem na adresi: Partizanske avijacije 2A, Beograd – Novi Beograd, koje zastupaju direktori, Slobodan Skolnik i Andrzej Pawel Sitarz i
- XLS d.o.o. Beograd (Zemun), matični broj: 21052868, sa registrovanim sjedištem na adresi Grmečka 44, Beograd – Zemun, koje zastupa direktor, Milko Đerić, radi utvrđivanja postojanja povrede konkurencije iz člana 10. Zakona o zaštiti konkurencije.
II Ovim zaključkom dopunjava se zaključak predsjednika Komisije za zaštitu konkurencije broj 4/0 - 01 - 575/2020 - 01 od 01.09.2020. godine.
III Pozivaju se sva lica koja raspolažu podacima, ispravama ili drugim relevantnim informacijama koje mogu biti od značaja za utvrđivanje činjeničnog stanja u ovom postupku da iste dostave Komisiji za zaštitu konkurencije na adresu ul. Savska br. 25, Beograd.
IV Ovaj zaključak se objavljuje u „Službenom glasniku Republike Srbije” i na internet strani Komisije za zaštitu konkurencije.
Obrazloženje
Komisija za zaštitu konkurencije (u daljem tekstu: Komisija), zaključkom predsjednika Komisije broj 4/0 - 01 - 575/2020 - 1 od 01.09.2020. godine, pokrenula je postupak po službenoj dužnosti protiv povezanih učesnika na tržištu: Preduzeća za trgovinu i usluge Roaming Electronics d.o.o. Vračar, matični broj 17540602 (u daljem tekstu: društvo Roaming Electronics), Milutina Milankovića 7b, Novi Beograd i Preduzeća za proizvodnju i trgovinu Tehnomanija d.o.o. Beograd, matični broj 17233041 (u daljem tekstu: društvo Tehnomanija), Triše Keclerovića 27l, Beograd, radi ispitivanja povrede konkurencije iz člana 10. Zakona o zaštiti konkurencije („Službeni glasnik RS“, broj 51/2009 i 95/2013 – u daljem tekstu: Zakon).
U ispitnom postupku pokrenutom prethodno navedenim zaključkom ispituje se da li su društva Roaming Electronics i Tehnomanija, u prethodnih pet godina, a naročito u 2019. i 2020. godini uticala na cijene proizvoda, čiji su uvoznici, odnosno distributeri, u daljoj prodaji, što predstavlja povredu konkurencije iz člana 10. Zakona.
Značajni kupci potrošačke elektronike koju društvo Roaming Electronics uvozi, odnosno distribuira su sljedeća društva aktivna na tržištu maloprodaje:
- Gigatron eksport-import, prodaja i servis računara na veliko i malo doo Beograd (Čukarica) matični broj: 17479946 (u daljem tekstu: Gigatron), sa registrovanim sjedištem na adresi: Kirovljeva 17, Beograd,
- Tehnomedia centar doo Zaječar, matični broj: 20168501 (u daljem tekstu: Tehnomedia), sa registrovanim sjedištem na adresi: Generala Gambete 44, Zaječar,
- Emmezeta Srbija društvo sa ograničenom odgovornošću Beograd (Novi Beograd), matični broj: 20276444 (u daljem tekstu: Emmezeta), sa registrovanim sjedištem na adresi: Partizanske avijacije 2A, Beograd – Novi Beograd i
- XLS d.o.o. Beograd (Zemun), matični broj: 21052868 (u daljem tekstu: XLS), sa registrovanim sjedištem na adresi Grmečka 44, Beograd – Zemun.
Uvidom u dostupne podatke o cijenama pojedinih proizvoda potrošačke elektronike proizlazi da se u maloprodajnim objektima naročito ovih društava, kao i na njihovim internet stranama, nude predmetni proizvodi po identičnim, ili gotovo identičnim cijenama, što je Komisija imala u vidu i kod pokretanja postupka protiv društava Roaming Electronics i Tehnomanija.
Određivanje cijene u daljoj prodaji/preprodaji kao posebna vrsta povrede konkurencije, može biti učinjena kako samo od strane dobavljača, tako i kao jedinstvena povreda konkurencije od strane obje ugovorne strane u distribuciji proizvoda odnosno od strane dobavljača i maloprodavca, u kojem slučaju je maloprodavac zajedno sa dobavljačem odgovoran za ovu vrstu povrede konkurencije.
Iz informacija i podataka kojima Komisija trenutno raspolaže proizlazi osnovana pretpostavka da su naročito navedeni kupci u istom periodu (u prethodnih pet godina, a naročito u 2019. i 2020. godini) poslovali u maloprodaji na način da su imali učešće u određivanju cijena u daljoj prodaji.
Na osnovu iznijetog, Komisija je osnovano pretpostavila da naročito sljedeći kupci društva Roaming Electronics i to: društva Gigatron, Tehnomedia, Emmezeta i XLS nisu samostalno formirala maloprodajne cijene predmetnih proizvoda već zajedno sa društvom Roaming Electronics odnosno da su ovakve cijene rezultat radnje povrede konkurencije u vidu određivanja cijena u daljoj prodaji u koju su uključeni naročito ovi kupci društva Roaming Electronics.
Restriktivni sporazumi su, u skladu sa odredbom člana 10. Zakona, sporazumi između učesnika na tržištu koji imaju za cilj ili posljedicu značajno ograničavanje, narušavanje ili sprečavanje konkurencije na teritoriji Republike Srbije.
Članom 10. stav 2. Zakona, propisano je da restriktivni sporazumi mogu biti ugovori, pojedine odredbe ugovora, izričiti ili prećutni dogovori, usaglašene prakse, kao i odluke oblika udruživanja učesnika na tržištu, a kojima se naročito neposredno ili posredno utvrđuju kupovne ili prodajne cijene ili drugi uslovi trgovine, kao i drugim radnjama i aktima navedenim u ovoj zakonskoj odredbi.
Članom 35. stav 1. Zakona propisano je da Komisija pokreće postupak ispitivanja povrede konkurencije po službenoj dužnosti, kada na osnovu dostavljenih inicijativa, informacija i drugih raspoloživih podataka, osnovano pretpostavi postojanje povrede konkurencije.
Odredbom člana 139. stav 2. Zakona o opštem upravnom postupku, propisano je da kada rješenjem nije odlučeno o svim pitanjima organ može, na zahtjev stranke ili po službenoj dužnosti, donijeti rješenje o pitanjima o kojima nije odlučeno (dopunsko rješenje).
Odredbom člana 146. stav 5. Zakona o opštem upravnom postupku, propisano je da se na zaključak shodno primjenjuju odredbe ovog zakona o rješenju.
Imajući u vidu da se na osnovu svega prethodno navedenog osnovano pretpostavlja postojanje jedinstvene povrede konkurencije iz člana 10. Zakona i uz učešće društava Gigatron, Tehnomedia, Emmezeta i XLS zaključak predsjednika Komisije broj 4/0 - 01 - 575/2020 - 01 od 01.9.2020. godine dopunjen je tako što je postupak pokrenut i protiv navedenih učesnika na tržištu.
Na osnovu navedenog odlučeno je kao u stavu I i II dispozitiva ovog Zaključka.
Saglasno odredbama člana 35. stav 2. Zakona odlučeno je kao u stavu III dispozitiva ovog Zaključka.
Saglasno članu 40. stav 1. Zakona odlučeno je kao u stavu IV dispozitiva ovog Zaključka.
Uputstvo o pravnom sredstvu:
Protiv ovog zaključka nije dopuštena posebna žalba, a isti se može osporavati u upravnom sporu pokrenutom tužbom protiv konačne odluke Komisije u ovoj upravnoj stvari.
Predsjednik Komisije
Nebojša Perić
