Opštinski Sud U Subotici
Subotica
Tužilja: LENUCA ČORDAR iz Subotice, Ludoška 42 a
Tuženi: MILAN ČORDAR iz Subotice, ul. Zmajevačka 38
Tužba Radi Diobe Bračne Tekovine
Stranke su zaključile brak 19. januara 1969. godine u Novom Sadu i u toj 31-godišnjoj bračnoj zajednici stekli su, zajedničkim radom i ulaganjem, određenu nepokretnu i pokretnu imovinu.
Stranke su stekle trosoban stan broj 14, na II spratu, u ulici Zmajevačkoj br. 38 u Subotici), površine 77 m2, koji su zajedničkim sredstvima otkupile i isti je u cijelosti isplaćen.
Stekli su i zajednički plac površine 11,33 ari, na k.p. 7420/11, zk. ul. br. 6812, K.O. Palić.
Takođe su stekli i putnički automobil «Zastava 101» i druge pokretne stvari domaćinstva koje se nalaze u stanu broj 14 u ul. Zmajevačkoj 38.
Ugovor o sticanju svojine na predmetnom stanu potpisao je tuženi, tako da se on formalno vodi na njegovo ime.
Navedeni plac je već podijeljen između stranaka na jednake dijelove i kao takav uknjižen.
Dokaz:
- Izvod iz MKV od 25. avgusta 2000.
- Ugovor o korišćenju stana broj 1018 od 16.04.1991. g.
- Ugovor o sticanju svojine na stanu otkupom stana, ovjeren od strane Opštinskog suda u Subotici II Ov. br. 2419/92 od 15. juna 1992. g.
- Izvod iz zemljišne knjige K.O Palić
Predmet ove tužbe je dioba navedenog stana br. 14, u ul. Zmajevačkoj 38, i pokretnih stvari koje se nalaze u tom stanu, kao i putničkog automobila.
Tužilja je, radi zaštite svojih materijalnih prava koja su ugrožena postupcima tuženog, prinuđena da se obrati sudu radi diobe te imovine stečene u braku.
Naime, tuženi je nedavno saopštio tužilji i njihovoj zajedničkoj djeci da je riješio da proda stan te da je isti već dao u postupak prodaje jednoj agenciji.
Da bi preduprijedila za nju teško naknadivu štetu, tužilja je kod suda izdejstvovala privremenu mjeru kojom je tuženom zabranjeno otuđenje ili opterećenje predmetnog stana jer isti spada u zajedničku nepodeljenu imovinu stranaka.
Dokaz:
- Rješenje Opštinskog suda u Subotici, I. 217/2000 od 22. septembra 2000. godine
- Saslušanje stranaka
Zbog pogoršanih odnosa između stranaka, i budući da joj je bila ugrožena lična sigurnost, tužilja je bila prinuđena da privremeno izađe iz stana, nakon čega je tuženi promijenio bravu na ulaznim vratima zajedničkog stana, i nakon toga joj nije htio dati ključ, onemogućivši je da više uđe u stan koji i njoj jednako pripada kao i tuženom.
Zbog toga, tužilja ne može ni da uđe u stan, niti da iz stana uzme svoje lične stvari, te da bi se spriječio mogući konflikt između stranaka i nenadoknadiva šteta koju tužilja trpi zato što ne može da koristi sopstveni stan i svoje lične stvari, a ujedno da bi se neposrednim uvidom u stan i stvari u njemu, osujetio tuženi u svojim, po tužilju štetnim, namjerama da proda stan, tužilja, s obzirom da su ispunjeni uslovi iz člana 254. ZIP-a, traži od suda da joj pruži adekvatnu zaštitu i da donese RJEŠENjE
Određuje se privremena mjera kojom se nalaže Čordar Milanu iz Subotice da jedan primjerak ključa od trosobnog stana broj 14, na II spratu, u ulici Zmajevačkoj br. 38 u Subotici, površine 77 m2, koji je predmet spora po osnovu bračne tekovine, odmah, a najkasnije u roku od 24 sata od prijema ovog rješenja, preda u ruke tužilji Lenuci Čordar, kao i da istu ne ometa u mirnom ulasku u stan i korišćenju istog, pod prijetnjom prinudnog izvršenja.
Ova privremena mjera biće na snazi do okončanja parnice u ovoj pravnoj stvari.
Tužilja smatra da je njen udio u sticanju nepodeljene zajedničke imovine koju su ona i tuženi stekli za vrijeme trajanja braka: stan, putnički automobil i pokretne stvari u stanu, jednak sa udjelom tuženog.
Od početka bračne zajednice bila je u radnom odnosu, starala se i odgajila dvoje sada punoljetne djece, donosila i spremala hranu, vodila je poslove domaćinstva i održavala ga nastojeći na sve načine da domaćinstvo bude uspješno i napredno i doprinoseći da zajednički imetak bude uvećan i sačuvan.
Pored svoga redovnog posla, kao prodavac u RK «Patria», bavila se i dodatnim poslovima, a naročito na svadbama i drugim svečarskim prilikama (postavljanje ukrasnih traka, cvjetnih aranžmana i sl.) unoseći tako stečene prihode uvijek u kuću i zajedničko domaćinstvo.
Sada je tužilja, s obzirom da je tuženi jasno stavio do znanja njoj i djeci da će prodati stan i ponaša se kao da tužilja nema bilo kakvih vlasničkih i državinskih prava na zajednički stečenoj imovini, došla u situaciju takve lične i imovinske nesigurnosti da je prinuđena da traži sudsku zaštitu.
Imajući sve to u vidu, tužilja na osnovu člana 330. Zakona o braku i porodičnim odnosima Srbije, podnosi ovu tužbu i predlaže sudu da provede postupak i donese Presudu
Utvrđuje se da tužilja Čordar Lenuca iz Subotice ima pravo svojine na zajedničkoj imovini stečenoj u braku sa tuženim Čordar Milanom iz Subotice, i to na ½ stana broj 14, na II spratu, u ulici Zmajevačkoj br. 38 u Subotici, površine 77 m2, na k.p. br. 771, zk. ul. 422, K.O. Subotica i na ½ automobila «Zastava 101», reg. br. Su 234 - 987, što je tuženi dužan priznati i predati tužilji u državinu i svojinu navedeni dio tih stvari u roku od 15 dana od prijema ove presude, pod prijetnjom prinudnog izvršenja.
Utvrđuje se da je tužilja Čordar Lenuca isključivi vlasnik na pokretnim stvarima koje se nalaze u stanu u ulici Zmajevačkoj br. 38 u Subotici, i to: frižider sa zamrzivačem "LG", mašina za veš "Gorenje", el. šporet "Zanussi", 4 fotelje i sto od pruća, kuhinjski elementi, kompletan namještaj za spavaću sobu "Vesna", brodić "Istranka" sa dva motora "Tomos 10" i "Tomos 4", kao i da je isključivi vlasnik na sljedećim slikama i umjetničkim radovima: "Narandža", akvarel od autora Divjana, "Seoski motiv", ulje na platnu od autora Radosava Lazića, "Portret" od autora Đ. Prudnikova, "Portret djeteta" crtež Đ. Prudnikova, "Akt djevojke" autora Olivera Tihog i tapiserija M. Tišme, pa se obavezuje tuženi da tužilji preda te stvari.
Obavezuje se tuženi da plati parnične troškove u visini koju utvrdi sud.
Tužilja, Lenuca Čordar
