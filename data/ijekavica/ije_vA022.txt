XIII P. 3408/02
TREĆI OPŠTINSKI SUD U BEOGRADU, sudija P. V. kao predsjednik vijeća, u pravnoj stvari po tužbi tužioca opštine Zvezdara iz Beograda, Bulevar Revolucije br. 77, koju zastupa zakonski zastupnik J. P. opštine Zvezdara, protiv tuženih K. N. iz Beograda, Subotička 26, koga zastupa advokat P. Z. iz Beograda, Bulevar Kralja Aleksandra 99 i J. P. za stambene usluge iz Beograda, Danijelova 33, po prijedlogu za ponavljanje pravnosnažno završenog postupka, donio je po održanom i zaključenom ročištu, dana 23. maja 2003. godine sljedeće Rješenje
ODBIJA SE prijedlog prvotuženog N. K. iz Beograda za ponavljanje pravnosnažno završenog postupka, KAO NEOSNOVAN.
Obrazloženje
Prvotuženi je preko punomoćnika podnio ovom sudu dana 19.3.1999. prijedlog za ponavljanjem pravnosnažno završenog postupka, navodeći da je sin prvotuženog dobio fotokopiju rješenja o eksproprijaciji, broj 109/49, od 7.12.1953., i to dana 26.2.1999. g. i da navedeno rješenje predstavlja važan dokaz da tužilac nije vlasnik predmetnog stana, te da stoga ne može ni imati svojstvo tužioca u pravnoj stvari.
Prema rješenju o eksproprijaciji kat. parcele na kojoj se nalazi predmetni stan, izvršena je eksproprijacija u korist države, a za potrebe izgradnje stambene kolonije savezne planske komisije, koja je i finansirala izgradnju predmetne kuće sa 2 stana u okviru stambene kolonije.
Prema ovom rješenju vlasnik predmetnog stana može biti samo Savezna planska komisija, za čije potrebe je i izvršena izgradnja stambene kolonije, a pravni sljedbenik Savezne planske komisije je Savezni zavod za društveno planiranje SFRJ, odnosno Savezni zavod za društveno planiranje u SRJ.
U toku prvostepenog postupka opština Zvezdara je sve vrijeme tvrdila da ne postoji rješenje o eksproprijaciji, a sve u cilju zaštite interesa tužioca.
Tuženi je u prijedlogu naveo da ukoliko bi rješenje o eksproprijaciji bilo poznato tokom prvostepenog i drugostepenog postupka, došlo bi do drugačije odluke, jer iz rješenja proizilazi da eksproprijacija nije izvršena u korist opštine Zvezdara, već u korist drugog pravnog lica, koje je na osnovu ovog akta i finansiralo izgradnju predmetnog stana.
Kako se rješenjem o eksproprijaciji osporava pravo vlasništva opštine Zvezdara na predmetnom stanu, i tim aktivna legitimacija za vođenje postupka, predložio je da sud usvoji podneseni prijedlog za ponavljanjem pravnosnažno završenog postupka, kao osnovan.
Troškove je tražio, ali ih nije bliže opredelio.
Zakonski zastupnik tužioca je osporio navode prvotuženog u prijedlogu za ponavljanjem postupka, navodeći da se predmet spora nije odnosio na pravo korišćenja zemljišta već se odnosio na pravo korišćenja nepokretnosti – stana, i da je tužilac tokom postupka dokazao da je aktivno legitimisan za vođenje spora.
Predložio je da sud odbije prijedlog za ponavljanjem pravnosnažno završenog postupka kao neosnovan, troškove nije tražio.
Drugotuženi se tokom postupka protivio prijedlogu za ponavljanjem pravnosnažno završenog postupka.
Sud je u dokazanom postupku pročitao spise ovog suda P. 2035/96. P. 1750/00 i P-3408/2 -
Na osnovu ovih izvedenih dokaza koje je sud cijenio u smislu odredbe člana 8 ZPP, sud je utvrdio sljedeće.
Čitanjem prepisa rješenja broj 109/49 Trećeg vijeća gradske eksproprijacione komisije u Beogradu, sud je neosporno utvrdio da je ovim rješenjem za eksproprisanu imovinu suvlasništvo V. S. P., biv. iz Beograda, na ½ zemljišta, i D. T. Lj. iz Beograda, suvlasništvo na drugoj polovini zemljišta, i to kat. Parcela 4881/106, ZKUL broj 4550 KO Beograd 4, u površini od 531,40 m² narodni odbor grada Beograda, po pravnosnažnosti rješenja bio dužan da isplati nadoknadu za eksproprisanu imovinu.
Sud je izvršio uvid i u priloženi izvod iz zemljišnih knjiga, od 6.12.2000., te je utvrdio da je ZK tijelo I, koje se nalazi na kat. parceli 7722 – zemljište bez zgrade, površine 5 ari i 32 m² državna svojina, vlasništvo republike Srbije, dok je ZK tijelo II, pod rednim brojem 1 – kuća broj 26, u ulici Subotička u Beogradu – baraka, bez dokaza o pravu vlasništva.
Čitanjem uvjerenja republičkog geodetskog zavoda, centra za katastar nepokretnosti Beograd, služba za katastar nepokretnosti Beograd, od 7.6.2000. g., sud je neosporno utvrdio da je ovim uvjerenjem potvrđeno da kat. parcela novog premera 7722 odgovara kat. parceli 4881/106 starog premera.
Čitanjem potvrde JP za stambene usluge broj 13/107, od 8.3.1995., sud je utvrdio da je udružilac, odnosno povjerilac stana broj 1, u stambenoj zgradi k. br. 26, u ulici Subotičkoj u Beogradu, opština Zvezdara, a da dokaz o vlasništvu JP za stambene usluge ne posjeduje, i da je zgrada zidana 1948. g.
Sud je postupajući po nalogu Okružnog suda u Beogradu, koji je iznijet u rješenje GŽ. 6017/02, od 10.9.2002. g., u ponovnom postupku otklonio učinjene bitne povrede odredaba parničnog postupka, te nakon što je ocijenio da je podneseni prijedlog za ponavljanje pravnosnažno završenog postupka blagovremen, potpun i dozvoljen, po održanom ročištu za raspravljanje po prijedlogu, donio odluku o istom, i našao da je isti neosnovan, a ovo iz razloga što se rješenjem o eksproprijaciji ne dovodi u pitanje aktivna legitimacija tužioca u ovoj pravnoj stvari, jer se ovim rješenjem vrši potpuna eksproprijacija zemljišta, koja se nalazi na kat. parceli 4881/106, upisana u ZKUL broj 4550 KO Beograd 4, koji je površine 531,40 m2, i da se ovim rješenjem ne vrši potpuna eksproprijacija nepokretnosti – stana broj 1, u zgradi k. br. 26 u ulici Subotičkoj u Beogradu.
Naime, tokom prethodnog postupka tužilac je dokazao da je aktivno legitimisan za vođenje ovog spora, a na osnovu potvrde od 8.3.1995.
Sud nalazi da naknadno upotrebljen pismeni dokaz nije osporio činjenično stanje utvrđeno u prethodnom postupku, a posebno nije osporio pravo vlasništva tužioca na sporni stan.
Sud je odlučio kao u dispozitivu ovog rješenja, shodno odredbi člana 421 tačka 9, 432 tačka 6, 424, 425, 427 stav 1 Zakona o parničnom postupku.
Punomoćnik prvotuženog - predlagača na ročištu koje je bilo održano 23.5.2003. godine zahtijevao je naknadu troškova parničnog postupka, ali u roku koji mu je ostavio sud, od 3 dana, nije opredelio pismeno troškove za koje je tražio naknadu, te sud nije odlučivao o naknadi parničnih troškova, a shodno odredbi člana 164 Zakona o parničnom postupku.
Predsjednik Vijeća - Sudija
Pouka O Pravnom Lijeku:
Protiv ovog rješenja može se izjaviti Žalba Okružnom sudu u Beogradu, u roku od 15 dana od dana prijema istog, a podnosi se ovom sudu.
