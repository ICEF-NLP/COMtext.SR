Predugovor Koji dana 23.7.2012. godine u Beogradu zaključuju:
PRODAVCI:
1. MILOŠ Đorđević iz Beograda, Novi Beograd, Ul. Omladinskih brigada broj 45, l. k. br. 3737295, JMBG 250795971522 i
2. KRISTINA Đorđević iz Beograda, Novi Beograd, Ul. Omladinskih brigada broj 45, l. k. br. 41025570, JMBG 12129861802 (u daljem tekstu prodavci)
i
KUPAC:
MATEJA MARINKOVIĆ iz Beograda, Novi Beograd, ul. Jurija Gagarina 78, l. k. br. 421550020 PU za grad Beograd, JMBG 3107980715176 (u daljem tekstu kupac), i to o sljedećem:
Član 1.
Prodavci su suvlasnici svaki na po 1/2 idealnog dijela troiposobnog stana broj 81, površine 96 m2, koji se nalazi u Beogradu, opština Novi Beograd, u potkrovlju stambene zgrade u Ul. Omladinskih brigada broj 122, upisanog u listu nepokretnosti broj 4343, na kat. parceli broj 6587 KO Novi Beograd, na kome pravo svojine dokazuju na osnovu pravosnažnog rješenja Prvog osnovnog suda u Beogradu, donesenog dana 9.12.2011. godine u predmetu V-2 O br. 56789/11 kojim je raspravljena zaostavština iza pok. Marijane Đorđević.
Član 2.
Prodavci prodaju kupcu cjelokupne svoje suvlasničke dijelove nepokretnosti iz člana 1. ovog predugovora, tj. cio opisani stan, po ukupnoj kupoprodajnoj cijeni od 130.000,00 EUR (stotinutridesethiljada evra).
Član 3.
Ugovorne strane saglasno konstatuju i svojim potpisima na ovom predugovoru potvrđuju, da je kupac, na dan zaključenja ovog predugovora isplatio prodavcima, iznos od 23.000,00 EUR (dvadesettri hiljade evra), svakom od prodavaca srazmjerno njegovom suvlasničkom dijelu (tj. svakom od prodavaca iznos od po 11.500,00 EUR), u dinarskoj protivvrijednosti po prodajnom kursu NBS na dan zaključenja ovog predugovora, na ime kapare koja se uračunava u kupoprodajnu cijenu, radi obezbjeđenja zaključenja kupoprodajnog ugovora.
U slučaju da do zaključenja kupoprodajnog ugovora ne dođe, krivicom kupca, prodavci zadržavaju primljeni iznos kapare, kao unaprijed utvrđeni iznos ugovorne štete.
U slučaju da do zaključenja kupoprodajnog ugovora ne dođe, krivicom prodavaca, prodavci su u obavezi da kupcu isplate dvostruki iznos primljene kapare, kao unaprijed utvrđeni iznos ugovorne štete.
U slučaju da do zaključenja kupoprodajnog ugovora ne dođe usljed razloga koji nisu vezani za volju ugovornih strana, prodavci su dužni da vrate kupcu primljeni iznos kapare u roku od tri dana.
Član 4.
Prodavci se obavezuju da, isključivo o svom trošku, najkasnije do 23.10.2012. godine:
- izvrše upis prava svojine na opisanoj nepokretnosti u svoju korist kod RGZ, Službe za katastar nepokretnosti Novi Beograd, te kao dokaz o tome dostave rješenje o upisu prava svojine, kao i list nepokretnosti, bez tereta, ne stariji od 5 dana,
- rješenje iz člana 1. ovog predugovora snabdiju poreskom klauzulom nadležne poreske uprave Novi Beograd,
- dostave izvod iz matične knjige umrlih (ili izvod iz matične knjige rođenih) za svoju majku pok. Marijanu Đorđević
Član 5.
Preostali dio kupoprodajne cijene u iznosu od 207.000,00 EUR (dvjestasedam hiljada evra), kupac će isplatiti prodavcima najkasnije do 23.10.2012. godine, ali tek nakon ispunjenja svih uslova iz člana 4. ovog predugovora, svakom od prodavaca srazmjerno njegovom suvlasničkom udjelu, transferom sredstava sa deviznog računa kupca na devizne račune prodavaca koji se vode kod ovlašćene banke u Republici Srbiji, kojom prilikom će ugovorne strane ovjeriti kupoprodajni ugovor u sudu, a prodavci uvesti kupca u posjed predmetnog stana ispražnjenog od svih lica i stvari.
Član 6.
Porez na prenos apsolutnih prava po ugovoru kojim stiče pravo svojine na opisanoj nepokretnosti, troškove sudskih taksi za ovjeru predugovora i ugovora, troškove transfera novca sa računa kupca na račune prodavaca, kao i troškove uknjižbe na svoje ime, snosiće kupac.
Troškove uknjižbe na svoje ime, kao i pribavljanja lista nepokretnosti za predmetni stan, bez tereta, snosiće prodavci.
Član 7.
Prodavci, pod punom materijalnom i krivičnom odgovornošću, garantuju kupcu da je opisani stan isključivo njihovo vlasništvo, da na stanu ne postoje nikakvi pravni nedostaci, bilo kakva prava trećih lica, kao i to da stan nije u sporu, niti pod zabranom raspolaganja, niti je opterećen bilo kakvim teretima, pa ukoliko se kakvi tereti pojave, obavezuje se da ih o svom trošku otkloni i garantuju kupcu potpunu zaštitu od evikcije.
Član 8.
Kupac potvrđuje da je opisanu nepokretnost vidjeo i da je kupuje u viđenom stanju, bez primjedbi.
Stan se prodaje prazan, a prodavci garantuju kupcu da stan nema skrivenih mana.
Član 9.
Prodavci se obavezuju da kupcu, u kupoprodajnom ugovoru, daju saglasnost da se isti može uknjižiti kao vlasnik nepokretnosti iz člana 1. ovog predugovora u svim zemljišnim i ostalim javnim knjigama, te se isti obavezuju da kupcu daju clausulu intabulandi.
Prodavci se obavezuju da kupcu, u momentu prijema cjelokupnog preostalog dijela kupoprodajne cijene, predaju svu dokumentaciju kojom dokazuju pravo svojine na opisanoj nepokretnosti, u originalnim primjercima, snabdjevenu poreskim klauzulama poreske uprave Novi Beograd.
Član 10.
Preseljenje pretplatničkog prava prodavaca i zasnivanje pretplatničkog prava kupca na telefonskoj liniji i broju u predmetnom stanu ugovorne strane izvršiće istovremeno, zajedničkom prijavom i odjavom kod ovlašćene službe Preduzeća Telekom Srbija a.d. Beograd, a nakon ovjere kupoprodajnog ugovora u sudu.
Član 11.
Prilikom primopredaje nepokretnosti, prodavac će kupcu predati sve potvrde o izmirenju komunalnih troškova koji opterećuju predmetnu nepokretnost do stupanja kupca u posjed (električna energija, infostan, održavanje, telefon i tome slično), te potvrde o izmirenju troškova poreza na imovinu.
Član 12.
Ugovorne strane saglasno izjavljuju da su pročitale ovaj predugovor, da na isti nemaju primjedbi, da je isti odraz njihovih volja i želja, priznaju ga za svoj, i bez primjedbi, u znak saglasnosti ga potpisuju.
Prodavci Kupac
Miloš Đorđević Mateja Marinković
Kristina Đorđević
Ugovor O Posredovanju
Ovaj ugovor, dana 23.7.2012. godine, u Beogradu, zaključuju:
MATEJA MARINKOVIĆ iz Beograda, Novi Beograd, Ul. Jurija Gagarina 78, l. k. br. 421550020 PU za grad Beograd, JMBG 3107980715176 i
AGENCIJA ZA NEKRETNINE OLIMPIA, Dragan Perović pr. iz Beograda, Novi Beograd, Bulevar Milutina Milankovića br. 100, matični broj 76312275, PIB 980061354, sa druge strane kao posrednik
Član 1.
Ovim ugovorom ugovorne strane saglasno uređuju svoje međusobne odnose povodom posredovanja u kupoprodaji troiposobnog stana broj 81, površine 96 m2, koji se nalazi u Beogradu, opština Novi Beograd, u potkrovlju stambene zgrade u Ul. Omladinskih brigada broj 122, upisanog u listu nepokretnosti broj 4343, na kat. parceli broj 6587 KO Novi Beograd, za čiju kupovinu je nalogodavac kao kupac angažovao posrednika Agenciju za nekretnine OLIMPIA iz Beograda, koja je registrovana za obavljanje poslova u prometu nekretnina i posjeduje stručna znanja neophodna za adekvatno obavljanje povjerenog posla.
Član 2.
U cilju izvršenja svoje ugovorne obaveze opisane u članu 1. ovog ugovora, posrednik je pronašao prodavca koji je saglasan da sa nalogodavcem kao kupcem zaključi predugovor, odnosno ugovor o kupoprodaji predmetne nepokretnosti.
Ugovorne strane saglasno konstatuju da je do zaključenja opisanog predugovora, došlo posredovanjem posrednika – Agencije za nekretnine OLIMPIA iz Beograda.
Član 3.
Nalogodavac je u obavezi da posredniku pruži sva potrebna obavještenja koja su od značaja za obavljanje povjerenog zastupanja, kako bi posrednik svoj nalog mogao obavljati na odgovarajući način.
Član 4.
Posrednik je zaključenjem predugovora između prodavca i nalogodavca kao kupca predmetne nepokretnosti, stekao pravo na naknadu za izvršene usluge posredovanja, u vidu posredničke provizije koja iznosi 3.300 EUR (tri hiljade tri stotine evra).
Naknadu opisanu u prethodnom stavu ovog člana nalogodavac je isplatio posredniku na dan zaključenja ovog ugovora, odnosno na dan zaključenja predugovora za kupovinu gore opisanog stana, u dinarskoj protivvrijednosti.
Član 5.
Posrednik se obavezuje da u vršenju svojih ugovornih obaveza postupa sa pažnjom dobrog stručnjaka, koja se od njega u pravnom prometu zahtijeva tj. sa povećanom pažnjom, prema pravilima struke i poslovnim običajima.
Posrednik će sve obaveze iz ovog ugovora izvršavati preko svojih agenata prodaje i drugih stručnih službi.
Posrednik se obavezuje da ovaj pravni posao prati sve do njegove potpune realizacije, tj. zaključenja i sudske ovjere kupoprodajnog ugovora, da prisustvuje zaključenju ugovora i njegovoj sudskoj ovjeri, primopredaji stana i isplati kupoprodajne cijene.
Član 6.
Ugovorne strane su saglasne sa svim odredbama ovog ugovora te ga zato potpisuju.
Nalogodavac: Posrednik:
__________________________ __________________________
Mateja Marinković
Agencija Za Nekretnine
Olimpia
Dragan Perović pr.
