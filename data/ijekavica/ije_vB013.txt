Zaključak
Mogućnost Donošenja Presude Bez Rasprave U Sporu Male Vrijednosti
U postupku o sporovima male vrijednosti nije isključena mogućnost donošenja presude bez održavanja rasprave, pod uslovima propisanim u članu 291. stav 2. ZPP (ukoliko tuženi podnošenjem fakultativnog odgovora na tužbu prizna činjenice na kojima se zasniva tužbeni zahtjev i kada ne postoje druge smetnje za donošenje odluke).
Obrazloženje
Treći osnovni sud u Beogradu je dostavio Vrhovnom kasacionom sudu zahtjev za rješavanje spornog pravnog pitanja koje glasi: Da li u sporovima male vrijednosti, nakon što tuženi dostavi izjašnjenje na navode tužbe u kom sve činjenice učini nespornim, sud može donijeti odluku primjenom člana 291. stav 2. Zakona o parničnom postupku.
S obzirom da nije bilo uslova da se o ovom pitanju izjasni primjenom instituta za rješavanje spornog pravnog pitanja, Građansko odjeljenje Vrhovnog kasacionog suda je odlučilo da na osnovu ovlašćenja iz člana 31. Zakona o uređenju sudova, o ovom pitanju izrazi stav, u cilju obezbjeđivanja jedinstvene sudske primjene prava i jednakosti stranaka u sudskim postupcima.
Odredbama Zakona o parničnom postupku („Službeni glasnik RS“ br. 72/11... 18/20) predviđena je mogućnost donošenja presude bez održavanja rasprave.
Riječ je o procesnom institutu (presuda bez usmene rasprave) propisanom odredbom člana 291. stav 2. ZPP.
Naime, po navedenoj odredbi predsjednik vijeća može, u toku pripremanja glavne rasprave, poslije prijema odgovora na tužbu, da donese presudu, ako utvrdi da među strankama nisu sporne činjenice i da ne postoje druge smetnje za donošenje odluke.
Ovom vrstom presude sud meritorno odlučuje o predmetu spora, pošto na osnovu tužbe i odgovora na tužbu utvrdi da je činjenično stanje nesporno i da ne postoje procesne smetnje za donošenje odluke.
Postupak u sporovima male vrijednosti regulisan je odredbama čl. 476. do 479. ZPP tako što se, ako u odredbama ove glave nije drugačije propisano, u postupku o sporovima male vrijednosti shodno primjenjuju ostale odredbe ovog zakona.
U postupku o sporovima male vrijednosti tužba se tuženom ne dostavlja na odgovor, već se uz poziv za glavnu raspravu tuženom dostavlja tužba i u ovim parnicama se ne zakazuje i ne održava pripremno ročište (član 472).
Slijedom navedenog, može se zaključiti da je odredbama Zakona o parničnom postupku ograničena mogućnost donošenja ove vrste presude u nizu posebnih parničnih postupaka u kojima nije predviđeno da je odgovor na tužbu obavezan.
Međutim, u situaciji kada je tuženi svojim procesnim ponašanjem (podnošenjem fakultativnog odgovora na tužbu), omogućio njeno donošenje, tada nema smetnje da se ova vrsta presude donese i u sporu male vrijednosti (pod uslovima propisanim u članu 291. stav 2. ZPP).
(Zaključak usvojen na sjednici Građanskog odjeljenja Vrhovnog kasacionog suda održanoj 11.5.2022. godine)
