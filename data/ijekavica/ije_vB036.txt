Zakon O Opštem Upravnom Postupku
("Sl. glasnik RS", br. 18/2016, 95/2018 - autentično tumačenje i 2/2023 - odluka US)
Upravni postupak
Član 1
Upravni postupak jeste skup pravila koja državni organi i organizacije, organi i organizacije pokrajinske autonomije i organi i organizacije jedinica lokalne samouprave, ustanove, javna preduzeća, posebni organi preko kojih se ostvaruje regulatorna funkcija i pravna i fizička lica kojima su povjerena javna ovlašćenja (u daljem tekstu: organi) primjenjuju kada postupaju u upravnim stvarima.
Upravna stvar
Član 2
(1) Upravna stvar, u smislu ovog zakona, jeste pojedinačna situacija u kojoj organ, neposredno primjenjujući zakone, druge propise i opšte akte, pravno ili faktički utiče na položaj stranke tako što donosi upravne akte, donosi garantne akte, zaključuje upravne ugovore, preduzima upravne radnje i pruža javne usluge.
(2) Upravna stvar je i svaka druga situacija koja je zakonom određena kao upravna stvar.
Pojam i vrste
Član 16
(1) Upravni akt, u smislu ovog zakona, jeste pojedinačni pravni akt kojim organ, neposredno primjenjujući propise iz odgovarajuće upravne oblasti, odlučuje o pravu, obavezi ili pravnom interesu stranke, ili o procesnim pitanjima.
(2) Upravni akti su rješenja i zaključci.
(3) Rješenja i zaključci mogu imati i drugi naziv, ako je to posebnim zakonom predviđeno.
1. Pojam
Član 27
Upravne radnje su materijalni akti organa koji utiču na prava, obaveze ili pravne interese stranaka, kao što su vođenje evidencija, izdavanje uvjerenja, pružanje informacija, primanje izjava i druge radnje kojima se izvršavaju pravni akti.
Stranka u upravnom postupku
Član 44
(1) Stranka u upravnom postupku jeste fizičko ili pravno lice čija je upravna stvar predmet upravnog postupka i svako drugo fizičko ili pravno lice na čija prava, obaveze ili pravne interese može da utiče ishod upravnog postupka.
(2) Stranka u upravnom postupku može da bude i organ, organizacija, naselje, grupa lica i drugi koji nisu pravna lica, pod uslovima pod kojima fizičko ili pravno lice može da bude stranka, ili kad je to određeno zakonom.
(3) Zastupnici kolektivnih interesa i zastupnici širih interesa javnosti, koji su organizovani saglasno propisima, mogu da imaju svojstvo stranke u upravnom postupku ako ishod upravnog postupka može da utiče na interese koje zastupaju.
Određivanje i produženje rokova
Član 79
(1) Za preduzimanje pojedinih radnji u postupku mogu da budu određeni rokovi.
(2) Ako rokovi nisu određeni zakonom ili drugim propisom, određuje ih, s obzirom na okolnosti slučaja, ovlašćeno službeno lice koje vodi postupak.
(3) Rokovi koje određuje ovlašćeno službeno lice, kao i rokovi određeni zakonom ili propisima za koje je predviđena mogućnost produženja, mogu se produžiti na zahtjev zainteresovanog lica, ako je zahtjev podnesen prije isteka roka i ako postoje opravdani razlozi za produženje.
Računanje rokova
Član 80
(1) Rokovi se računaju na dane, mjesece i godine.
(2) Ako je rok određen na dane, dan kada je obavještavanje izvršeno, odnosno dan u koji pada događaj od kog se računa trajanje roka, ne uračunava se u rok, već se početak roka računa od prvog narednog dana.
Rok koji je određen na mjesece, odnosno na godine završava se istekom onog dana, mjeseca, odnosno godine koji po svom broju odgovara danu kada je obavještavanje izvršeno, odnosno danu u koji pada događaj od kog se računa trajanje roka.
Ako tog dana nema u posljednjem mjesecu, rok ističe posljednjeg dana u tom mjesecu.
(3) Istek roka može se označiti i kalendarskim danom.
(4) Početak i tok rokova ne sprečavaju dani u kojima organ ne radi.
(5) Ako posljednji dan roka pada na dan u kome organ ne radi, rok ističe kad protekne prvi naredni radni dan.
Održanje roka
Član 81
(1) Podnesak je predat u roku ako nadležni organ primi podnesak prije nego što rok istekne.
Ako se rok u kome može da se preduzme neka radnja računa u danima, mjesecima ili godinama, smatra se da je rok održan ako je radnja preduzeta prije isteka posljednjeg dana roka.
(2) Ako je podnesak predat preporučenom poštom, kao dan prijema podneska smatra se dan kada je predat poštanskom operatoru.
(3) Vrijeme kada se smatra da je primljen podnesak koji je upućen elektronskim putem uređuje se posebnim propisom.
3. Odbacivanje zahtjeva stranke
Član 92
(1) Organ rješenjem odbacuje zahtjev kojim je pokrenut postupak ako:
1) nije riječ o upravnoj stvari;
2) nije nadležan za odlučivanje o upravnoj stvari, a ne može da odredi ko je nadležan;
3) podnosilac zahtjeva očigledno nije imalac prava ili pravnog interesa o kome se odlučuje u upravnom postupku;
4) zahtjev nije podnesen u roku;
5) u istoj upravnoj stvari već se vodi upravni ili sudski postupak ili je o njoj već pravnosnažno odlučeno rješenjem kojim je stranci priznato pravo ili naložena neka obaveza;
6) zahtjev ne bude uređen u roku koji je odredio organ (član 59. stav (2) ovog zakona).
(2) Organ može u toku cijelog postupka da odbaci zahtjev stranke.
Pojam rješenja
Član 136
(1) Rješenjem se odlučuje o pravu, obavezi ili pravnom interesu stranke.
(2) Rješenje se donosi i u drugim slučajevima koji su ovim zakonom određeni.
Dijelovi i sadržina rješenja
Član 141
(1) Rješenje u pisanom obliku sadrži uvod, dispozitiv (izreku), obrazloženje, uputstvo o pravnom sredstvu, potpis ovlašćenog službenog lica i pečat organa ili drugi vid potvrde o autentičnosti.
(2) Uvod sadrži naziv i adresu organa koji donosi rješenje i propis o njegovoj nadležnosti, broj i datum rješenja, lično ime ili naziv stranke i njenih zastupnika i njihovo prebivalište ili sjedište i kratko naznačenje predmeta postupka.
Ako rješenje ne donosi rukovodilac organa, već ovlašćeno službeno lice, uvod sadrži i njegovo lično ime i pravni osnov njegovog ovlašćenja.
(3) Dispozitiv sadrži kratku i jasnu odluku.
Po potrebi, može da se podjeli u više tačaka.
U posebne tačke unose se rok, uslov ili nalog, kad ih rješenje, u skladu sa zakonom, sadrži, naznaka da žalba ne odlaže izvršenje rješenja i odluka o troškovima postupka.
(4) Obrazloženje mora da bude razumljivo i da sadrži kratko izlaganje zahtjeva stranke, činjenično stanje i dokaze na osnovu kojih je ono utvrđeno, razloge koji su bili odlučujući kod ocjene svakog dokaza, propise i razloge koji, s obzirom na utvrđeno činjenično stanje, upućuju na odluku iz dispozitiva i razloge zašto nije uvažen neki zahtjev ili prijedlog.
Obrazloženje sadrži i razloge zbog kojih je organ odstupio od rješenja koja je ranije donosio u istim ili sličnim upravnim stvarima.
Ako je odlučeno po slobodnoj ocjeni, obrazloženje sadrži i propis koji organ ovlašćuje na to, razloge kojima se rukovodio pri odlučivanju i u kojim granicama i s kojim ciljem je primjenio ovlašćenje da odlučuje po slobodnoj ocjeni.
Ako žalba ne odlaže izvršenje rješenja, obrazloženje sadrži i pozivanje na zakon koji to predviđa.
(5) U uputstvu o pravnom sredstvu stranka se obavještava da li protiv rješenja može da se izjavi žalba ili pokrene upravni spor.
Ako može da se izjavi žalba, uputstvo sadrži naziv organa kome se žalba izjavljuje, naziv organa kome se žalba predaje i u kom roku, visinu takse koja se plaća i da žalba može da se izjavi usmeno na zapisnik kod organa protiv čijeg rješenja se izjavljuje.
Ako može da se pokrene upravni spor, uputstvo sadrži naziv i sjedište suda kome se podnosi tužba, rok u kome se podnosi tužba i visinu takse koja se plaća.
(6) Stranka kojoj je dato pogrešno uputstvo o pravnom sredstvu može da postupi po propisima ili po uputstvu, zbog čega ne smije da trpi štetne posljedice.
Kad nije bilo nikakvog uputstva ili je bilo nepotpuno, stranka može da postupi po važećim propisima ili da u roku od osam dana od kada je obaviještena o rješenju zahtijeva dopunu rješenja.
(7) Rješenje potpisuje ovlašćeno službeno lice koje ga donosi, odnosno rukovodilac organa.
(8) Rješenje koje je donio kolegijalni organ potpisuje predsjedavajući, ako drukčije nije propisano.
(9) Izuzetno, tipsko rješenje se ne potpisuje, već se umjesto potpisa stavlja faksimil ili odštampano lično ime ovlašćenog službenog lica.
Pravo na žalbu
Član 151
(1) Protiv rješenja prvostepenog organa stranka ima pravo na žalbu, ako žalba nije zakonom isključena.
(2) Protiv rješenja Vlade ne može se podnijeti žalba.
(3) Stranka ima pravo na žalbu ako rješenje nije izdato u zakonom određenom roku.
(4) Stranka ima pravo na žalbu i u drugim slučajevima koji su zakonom propisani.
(5) Stranka nema pravo na žalbu ako je posebnim zakonom predviđeno da se neizdavanje rješenja u zakonom određenom roku smatra usvajanjem zahtjeva stranke.
(6) Protiv prvostepenog rješenja žalbu može podnijeti svako lice na čija prava, obaveze ili pravne interese može da utiče ishod upravnog postupka, u roku u kome žalbu može podnijeti stranka.
(7) Drugi organi i organizacije mogu podnijeti žalbu protiv rješenja ako su na to ovlašćeni zakonom.
Rok za žalbu
Član 153
(1) Žalba se podnosi u roku od 15 dana od obavještavanja stranke o rješenju, ako zakonom nije drukčije propisano.
(2) Kad organ ne izda rješenje u zakonom propisanom roku žalba može da se podnese poslije isteka tog roka, a najkasnije u roku od godinu dana od isteka tog roka.
Odložno dejstvo žalbe
Član 154
(1) Rješenje ne može da se izvrši dok ne istekne rok za žalbu, ako zakonom nije drukčije propisano.
(2) Žalba odlaže izvršenje rješenja i dok žalilac ne bude obaviješten o rješenju kojim je odlučeno o žalbi, ako zakonom nije drukčije propisano.
(3) Kad u postupku učestvuju dvije ili više stranaka sa istim zahtjevima, žalba makar ijedne stranke odlaže izvršenje rješenja prema svakoj.
