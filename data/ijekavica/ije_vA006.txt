U Ime Naroda VIŠI SUD U BEOGRADU, sudija Aleksandar Bobić kao predsjednik vijeća u parnici po tužbi tužilje Kostić Mare iz Beograda, ulica Miše Vujića br. 2, koju zastupa punomoćnik Georgina Perić advokat iz Beograda, ulica Ruska br. 7, protiv tuženog Zorić Andrije iz Beograda, ul. Sarajevska br. 101, radi raskida ugovora zbog neispunjenja, vrijednost predmeta spora 145.000,00 evra u dinarskoj protivvrijednosti, donio je van ročišta dana 01. septembra 2011. godine sljedeću Presudu - zbog propuštanja -
USVAJA SE tužbeni zahtjev te se RASKIDA ugovor o prodaji koji je zaključen dana 28.10.2011. godine u Beogradu između tužilje Kostić Mare i tuženog Zorić Andrije koji je ovjeren pred Prvim osnovnim sudom u Beogradu dana 28.10.2010. godine pod brojem Ov.I.br. 214167/10
OBAVEZUJE SE tuženi Zorić Andrija iz Beograda ulica Sarajevska br. 101 da tužilji Kostić Mari iz Beograda ul. Miše Vujića br. 2 vrati iznos od 145.000 evra u roku od 15 dana od dana prijema pisanog otpravka presude pod prijetnjom izvršenja.
OBAVEZUJE SE tuženi da tužilji naknadi troškove postupka u ukupnom iznosu od 151.250,00 dinara sve u roku od 15 dana od dana prijema pisanog otpravka presude, pod prijetnjom izvršenja.
Obrazloženje
Tužilja je preko punomoćnika podnijela sudu tužbu radi raskida ugovora zbog neispunjenja.
Sud je po prijemu tužbe započeo pripreme za glavnu raspravu koje su obuhvatale i dostavu tužbe tuženom na odgovor u skladu odredbi člana 274 Zakona o parničnom postupku.
Kako tuženi nije podnio odgovor na tužbu u roku od 30 dana od dana prijema pouke o posljedicama propuštanja, sud je donio presudu kojom je usvojio tužbeni zahtjev (presudu zbog propuštanja) jer je tuženom uredno dostavljena tužba sa poukom o posljedicama propuštanja dana 08.06.2011. godine, jer činjenice na kojima se zasniva tužbeni zahtjev nisu u suprotnosti sa dokazima koje je i sam tužilac podnio i sa činjenicama koje su opšte poznate, jer osnovanost tužbenog zahtjeva proizilazi iz činjenica navedenih u tužbi i jer ne postoje opšte poznate okolnosti iz kojih proizilazi da su tuženog spriječili opravdani razlozi da odgovori na tužbu sve shodno odredbi člana 338 Zakona o parničnom postupku.
Odluka o troškovima postupka sadržana u stavu tri izreke presude donesena je shodno odredbi člana 146, 149, 150 i 159 Zakona o parničnom postupku važeće AT i TT te su tužilji priznati troškovi na ime sastava tužbe od strane punomoćnika iz redova advokata u iznosu od 5.000,00 dinara na ime sudske takse za inicijalni akt u iznosu od 97.500,00 dinara na ime sudske takse za sudsku odluku u iznosu od 48.750,00 dinara, a sve u ukupnom iznosu od 151.250,00 dinara.
Predsjednik vijeća - sudija
Pouka O Pravnom Lijeku:
Protiv ove presude može se izjaviti žalba Apelacionom sudu u Beogradu preko ovoga suda u roku od 15 dana od dana prijema iste.
