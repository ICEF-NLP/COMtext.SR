Opštinski Sud U Somboru
Sombor
Tužioci:
1) RADOMIR RISTIĆ iz Beograda, ul. Lajoša Zilahija 5
2) DRAGOMIR RISTIĆ iz Beograda, ul. Lajoša Zilahija 5
oba zastupana od strane Stefana Kramera, advokata iz Novog Sada, po punomoćju priloženom uz tužbu
Tuženik: PERIĆ MILAN iz Sombora, ul. Maršala Tita 35
Vrijednost spora: 500 dinara
Tužba Radi Predaje Nekretnina U Posjed
I. Tužioci su suvlasnici sa po ¼ prava svojine na nekretnini – poslovno stambenoj zgradi na sprat ležećoj na k. č. 7/35 u ulici M. Tita 62 u Somboru i nosioci prava trajnog korišćenja na k. č. 7/35 (kućište) površine 2,10 ara, sve upisano u zk.ul. br. 4707 k. o. Sombor.
Tužioci su takođe nosioci prava trajnog korišćenja sa po ½ na nekretninama k. č. 7/33 - dvorište i kućište – površine 2,25 ara, k. č. 7/129 – oranica – površine 1,76 ara, k. č. 7/142 – dvorište – površine 66 m2, k. č. 7/144 – trafostanica – površine 8 m2, k. č. 7/145 – dvorište – površine 27 m2, k. č. 7/146 – dvorište – površine 24 m2, sve upisano u zk.ul. br. 4746 k. o. Sombor.
Dokaz:
- zemljišnoknjižni izvadak izdat od Opštinskog suda u Somboru Nar. br. 1046/01 od 11. aprila 2001. g.
- zemljišnoknjižni izvadak izdat od Opštinskog suda u Somboru Nar. br. 1045/01 od 11. aprila 2001. g.
II.
Nekretnine u privatnom vlasništvu tužilaca, navedene pod I ove tužbe, bespravno drži tuženik i koristi ih protivno zakonu i volji vlasnika.
On ne plaća vlasnicima kiriju i do sada se oglušio na sve usmene i pismene zahtjeve vlasnika da napusti predmetne nekretnine i vrati ih u posjed vlasnika, ovdje tužilaca.
Radi se o nekretninama, posebno petosobnom stanu površine 150 m2, koje se nalaze u najužem centru grada, čijim korišćenjem tuženik protivpravno stiče veliku imovinsku korist, dok tužioci zbog nekorišćenja svoje imovine neosnovano trpe materijalnu i nematerijalnu štetu.
Tuženik nema bilo kakva, na zakonu ili validnom ugovoru zasnovana, stvarna, obligaciona, stanarska ili kakva druga prava na nekretninama iz tač. I ove tužbe.
On bespravno koristi predmetne nekretnine tužilaca od smrti svoje majke Boroš Marije, umrle 4. aprila 1999. godine u Somboru, supruge pok. Boroš Matije iz Sombora, koji je bivši očuh ovdje tuženog Perić Milana.
Međutim, to ni u kom slučaju ne umanjuje protivpravnost stanja u kome se on nalazi niti utiče na legitimitet tužilaca da putem suda traže zaštitu svojih državinskih prava i povraćaj državine na sopstvenoj imovini.
Otac tužilaca sada pok. Mirko Ristić zaključio je 20. februara 1966. godine sa sada pok. Boroš Matijom Ugovor o zakupu dijela stana u kući u Somboru, ul. M. Tita 35, koja je bila u vlasništvu Mirka Ristića.
Ugovor je zaključen na godinu dana, počev od 1. marta 1966. godine, i sa otkaznim rokom od dva mjeseca.
Po isteku navedenog roka Mirko Ristić je obavijestio Boroš Matiju da mu otkazuje dalji zakup zahtijevajući njegovo iseljenje, na šta se ovaj oglušio.
Potom je Mirko Ristić pokrenuo postupak pred Opštinskim sudom u Somboru za iseljenje Boroš Matije koji je prestao da plaća zakupninu i taj sudski postupak je godinama opstruisan od tužene strane i kao takav ostao nezavršen u arhivi tog suda.
Dokaz:
- ugovor o zakupu zaključen u Somboru 20.02.1966. g.
III.
Polazeći od navedenog, a imajući u vidu da zbog neažurnosti do sada postupajućih organa tužioci godinama nisu mogli da uđu u posjed svojih nekretnina, iz kojih tuženi ne želi dobrovoljno da izađe, da se radi o pravno čistoj situaciji i notornim činjenicama (nesporno pravo vlasništva tužilaca i nepostojanje bilo kakvog državinskog osnova na strani tuženog), te da svako odugovlačenje povećava štetu na strani tužilaca, predlažemo da taj sud, kao nadležan u smislu člana 56. Zakona o parničnom postupku, što efikasnije sprovede postupak u ovoj stvari, da izvede predložene i druge potrebne dokaze i donese Presudu
Usvaja se tužbeni zahtjev pa se nalaže tuženom Perić Milanu iz Sombora da isprazni i slobodan od lica i stvari preda u posjed vlasnicima Dragomiru Ristiću i Radomiru Ristiću iz Beograda, petosoban stan na I spratu poslovno-stambene zgrade koja se nalazi na k. č. 7/35, upisana u zk.ul. br. 4707 k. o. Sombor sa suvlasničkim dijelom po 1/4, kao i nekretnine označene sa k. č. 7/33 - dvorište i kućište – površine 2,25 ara, k. č. 7/129 – oranica – površine 1,76 ara, k. č. 7/142 – dvorište – površine 66 m2, k. č. 7/144 – trafostanica – površine 8 m2, k. č. 7/145 – dvorište – površine 27 m2, k. č. 7/146 – dvorište – površine 24 m2, sve upisano u zk.ul. br. 4746 k. o. Sombor, sa pravom korišćenja po 1/2, sve u ulici M. Tita 35, u Somboru, u roku od 15 dana po prijemu ove odluke, pod prijetnjom prinudnog izvršenja.
Obavezuje se tuženik da tužiocima nadoknadi troškove ovog sudskog postupka, u iznosu koji sud utvrdi, u roku od 15 dana po prijemu ove sudske odluke, pod prijetnjom prinudnog izvršenja.
u Somboru, 17. septembra 2003. g.
Tužioci,
Radomir Ristić
Dragomir Ristić
