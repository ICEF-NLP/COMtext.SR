Ugovor O Ustupanju Imovinskih Autorskih Prava Zaključen u Bečeju, dana 23. novembra 2011. godine između: 1.) Magdalene Otašević iz Bečeja, ulica Patrisa Lumumbe broj 49, JMBG 1011980567898, (u daljem tekstu: Autor), s jedne strane i 2.) Olge Panajotović iz Bečeja, ulica Pavla Papa broj 37, JMBG 703980678129, (u daljem tekstu: Sticalac prava), s druge strane.
Član 1.
Ugovorne strane saglasno konstatuju da je Autor jedini titular imovinskih i moralnih prava na autorskom djelu “Jasmin”.
Član 2.
Moralna autorska prava isključivo pripadaju Autoru i vezana su za njegovu ličnost.
Moralna prava Autor ne može prenijeti ovim, niti bilo kojim drugim ugovorom.
Predmet ustupanja su samo imovinska prava Autora.
Član 3.
S obzirom na to da je ovim ugovorom Autor Sticaocu prava izvršio isključivo ustupanje imovinskih prava, to je jedino Sticalac prava ovlašćen da iskorišćava autorsko djelo označeno u članu 1. ugovora, pod uslovima i na način utvrđen ovim ugovorom.
Član 4.
Uz posebnu dozvolu Autora, Sticalac prava može trećem licu izvršiti ustupanje neisključivog prava, i ustupiti samo pojedina imovinska prava na autorskom djelu iz člana 1. ovog ugovora.
Član 5.
Ovaj ugovor nema predmetnih ograničenja, s obzirom na to da je Autor, saglasno članu 3. ugovora, sva imovinska prava na predmetnom autorskom djelu ustupio Sticaocu prava.
Za vrijeme trajanja ovog ugovora samo Sticalac prava je ovlašćen da iskorišćava predmetno autorsko djelo.
Član 6.
Sticalac prava je ovlašćen da iskorišćava autorsko djelo na kome su mu ovim ugovorom ustupljena imovinska prava isključivo na teritoriji Republike Srbije.
Ukoliko se u toku trajanja ovog ugovora ukaže potreba da ugovorne strane drugačije urede prostorno ograničenje iskorišćenja autorskog djela na kom su Sticaocu ustupljena imovinska prava, one će putem aneksa ovom ugovoru urediti novonastale odnose povodom prostornog iskorišćavanja djela.
Član 7.
Ustupanje imovinskih prava na predmetnom autorskom djelu Autor vrši Sticaocu prava uz naknadu.
Sticalac prava se obavezuje da u svakom tromjesječju tokom trajanja ovog ugovora Autoru isplaćuje naknadu u visini 20% od svakog iskorišćavanja predmetnog autorskog djela.
U slučaju docnje sa plaćanjem ugovorene naknade, Sticalac prava je dužan da Autoru isplati pripadajuću zateznu kamatu.
Član 8.
Sticalac prava je obavezan da Autoru, na njegov zahtjev, omogući uvid u poslovne knjige i prihode ostvarene iskorišćavanjem autorskog djela po ovom ugovoru, kao i u obračun naknade.
Član 9.
Sticalac prava je ovlašćen da iskorišćava ustupljeno autorsko djelo na određeno vrijeme, od zaključenja ovog ugovora do 23. novembra 2012. godine.
Član 10.
Ako Sticalac prava nastavi sa iskorišćavanjem ustupljenog autorskog djela poslije isteka roka utvrđenog u prethodnom članu, a Autor se tome ne bude izričito protivio, smatraće se da je trajanje ovog ugovora prećutno produženo na istovjetan rok iz prethodnog člana.
Član 11.
Sticalac prava se obavezuje da će iskorišćavanje autorskog djela vršiti na osnovu zakona i ovog ugovora, da će ime Autora označavati prilikom svakog iskorišćavanja djela za vrijeme trajanja ovog ugovora i da predmetno autorsko djelo neće koristiti na način koji bi mogao da ugrozi reputaciju, stvaralački ugled i čast Autora.
Član 12.
Ugovorne strane mogu raskinuti ovaj ugovor zbog neizvršenja ili neurednog izvršavanja ugovorenih obaveza.
Član 13.
Ugovorna strana koja skrivi raskid ovog ugovora dužna je da drugoj strani nadoknadi pretrpljenu štetu.
Član 14.
Izmjene i dopune ovog ugovora ugovorne strane mogu vršiti u pismenoj formi.
Član 15.
U svemu što nije izričito regulisano ovim ugovorom, primjenjivaće se odredbe Zakona o autorskom i srodnim pravima, uz shodnu primjenu Zakona o obligacionim odnosima.
Član 16.
Eventualni spor iz ovog ugovora rješavaće stvarno nadležan sud u Bečeju.
Član 17.
Ovaj ugovor je zaključen u četiri istovjetna primjerka, od kojih dva primjerka za Autora, a dva za Sticaoca prava.
Autor Sticalac Prava
Magdalena Otašević Olga Panajotović
