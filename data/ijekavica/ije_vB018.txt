Na osnovu člana 17. Zakona o elektronskim komunikacijama („Službeni glasnik RS“, broj 44/10) i člana 21. Statuta Republičke agencije za elektronske komunikacije („Službeni glasnik RS“, broj 59/10), direktor Republičke agencije za elektronske komunikacije donosi Proceduru Za Postupanje I Odlučivanje Po Prigovorima I Žalbama Na Rad Republičke Agencije Za Elektronske Komunikacije U Vezi Sa Poslovima Ocjenjivanja Usaglašenosti
I Opšte Odredbe
Član 1.
Ovom procedurom uređuju se: postupanje i odlučivanje po prigovorima i žalbama korisnika usluga na rad i donesene odluke Republičke agencije za elektronske komunikacije (u daljem tekstu: Agencija) u vezi sa poslovima ocjenjivanja usaglašenosti (u daljem tekstu: Procedura); organi Agencije nadležni za odlučivanje po prigovorima i žalbama u vezi sa poslovima ocjenjivanja usaglašenosti; pravila na osnovu kojih organi Agencije u postupku ocjenjivanja usaglašenosti raspravljaju i odlučuju po prigovorima i žalbama korisnika usluga Agencije ili zainteresovanih strana (u daljem tekstu: podnosilac prigovora i žalbe).
U postupku po prigovoru i žalbi u vezi sa poslovima ocjenjivanja usaglašenosti od strane Agencije, organi Agencije, određeni ovom Procedurom, odlučuju u granicama navoda iz prigovora i žalbi.
Značenje pojmova
Član 2.
Pojedini izrazi koji se upotrebljavaju u ovoj proceduri imaju sljedeće značenje:
Prigovor je izraz nezadovoljstva, upućen Agenciji od strane podnosioca zahtjeva, odnosno zainteresovanog lica za ocjenjivanje usaglašenosti radio opreme i telekomunikacione terminalne opreme (u daljem tekstu: korisnik usluge), na koji se očekuje odgovor;
Žalba je zahtjev korisnika usluge, upućen Agenciji, da se ponovo razmotri, po njega nepovoljna odluka Agencije, koja se odnosi na željeni ishod ocjenjivanja usaglašenosti.
U nepovoljne odluke Agencije spada: odbijanje prihvatanja zahtjeva za ocjenjivanje usaglašenosti; odbijanje da se ponovi ocjenjivanje usaglašenosti; zahtjevi za korektivnim mjerama; napomene u obimu kontrole usaglašenosti; odluke da se odbije, suspenduje ili oduzme isprava o usaglašenosti i bilo koja druga odluka koja sprečava sticanje isprave o usaglašenosti.
II Organi Nadležni Za Odlučivanje Po Prigovoru I Žalbi I Razlozi Za Ulaganje Prigovora I Žalbe
Član 3.
Organi nadležni za odlučivanje po prigovorima i žalbama su:
- direktor Agencije;
- komisija za rješavanje prigovora i žalbi u vezi sa poslovima ocjenjivanja usaglašenosti (u daljem tekstu: Komisija);
- rukovodioci organizacionih delova Agencije u čijem su djelokrugu poslovi u vezi sa ocjenjivanjem usaglašenosti (u daljem tekstu: ovlašćeni radnici Agencije);
- Upravni odbor Agencije.
Komisiju iz stava 1. ovog člana čine predsjednik i dva člana, koju, svojom odlukom imenuje direktor Agencije.
Predsjednik Komisije je odgovoran za sprovođenje postupka rješavanja prigovora i žalbi.
Članovi Komisije ne mogu biti zaposleni u Agenciji koji su učestvovali u postupku ocjenjivanja usaglašenosti ili su preduzimali druge radnje iz kojih je proistekao razlog za prigovor i žalbu.
Član 4.
Direktor Agencije je nadležan za odlučivanje po prigovorima i/ili žalbama uloženim iz sljedećih razloga:
- zbog prekoračenja utvrđenih rokova za izvršenje usluge;
- zbog prekoračenja utvrđenih rokova za izdavanje isprava o usaglašenosti;
- zbog nepoštovanja važećeg cjenovnika;
- zbog odnosa zaposlenih prema podnosiocu prigovora i žalbe.
Član 5.
Ovlašćeni radnici Agencije nadležni su za odlučivanje po prigovorima i/ili žalbama zbog slovnih i/ili brojčanih grešaka na izdatim ispravama o usaglašenosti.
Član 6.
Komisija je nadležna za odlučivanje po prigovorima i/ili žalbama uloženim iz sljedećih razloga:
- zbog nepostupanja po zahtjevu podnosioca prigovora ili žalbe;
- zbog neusaglašenosti sa referentnim dokumentima (pravilnici, standardi, naredbe i sl.) u postupku ocjenjivanja usaglašenosti;
- zbog neslaganja sa rezultatima sprovedenih ocjenjivanja usaglašenosti;
- u ostalim slučajevima koji nisu prethodno navedeni.
Član 7.
Prigovori i žalbe se mogu odnositi na postupke rada Agencije koji uključuju postupke rada zaposlenih u Agenciji i angažovanih lica, od strane Agencije, za izvršavanje usluga.
Žalbe se mogu odnositi na bilo koju nepovoljnu, po korisnika usluge, odluku Agencije u vezi sa ocjenjivanjem usaglašenosti od strane Agencije.
Član 8.
Podnošenje žalbe, sprovođenje postupka i donošenje odluka po žalbi ne smije da izazove bilo kakvu diskriminatorsku mjeru protiv podnosioca prigovora i žalbe, odnosno korisnika usluge.
III Ulaganje Prigovora Ili Žalbe I Postupak Po Prigovoru Ili Žalbi
Član 9.
Korisnik usluge podnosi prigovor i/ili žalbu Agenciji u pisanoj formi, koji mora biti obrazložen i potkrijepljen dokazima, a žalbe koje se odnose na slovne i/ili brojčane greške mogu se podnijeti i elektronskim putem.
Član 10.
Žalba može da se podnese u roku od 15 (petnaest) dana od dana prijema isprave o usaglašenosti ili od trenutka kada je podnosilac žalbe stekao saznanja o slučaju u vezi koga podnosi žalbu.
Prigovor može da se uloži u roku od 15 (petnaest) dana od kada je podnosilac prigovora stekao saznanja o slučaju u vezi koga podnosi prigovor.
Član 11.
Direktor Agencije, u čijoj je nadležnosti da razmotri prigovor i/ili žalbu iz razloga navedenih u članu 4. ove procedure, treba da donese odluku u roku od 15 (petnaest) dana od dana prijema prigovora i/ili žalbe.
Član 12.
U postupku rješavanja po prigovoru i/ili žalbi upućenom direktoru Agencije i Komisiji, direktor Agencije prethodno ispituje blagovremenost i dopuštenost prigovora i/ili žalbe.
Prigovore i/ili žalbe koji Agenciji nisu dostavljeni u propisanom roku ili su izjavljeni od neovlašćenog lica ili su nedopušteni, direktor Agencije odbacuje svojom odlukom.
Član 13.
Ukoliko je prigovor i/ili žalba neosnovan direktor Agencije donosi odluku o odbijanju prigovora i/ili žalbe.
Ukoliko je prigovor i/ili žalba osnovan, direktor Agencije donosi odluku o usvajanju prigovora i/ili žalbe u cijelosti ili djelimično i izdaje nalog nadležnom organizacionom dijelu Agencije da izvrši radnje potrebne za otklanjanje razloga za prigovor i/ili žalbu.
Nadležni organizacioni dio Agencije iz stava 2. ovog člana dužan je da u roku od 7 (sedam) dana postupi po nalogu direktora Agencije i preduzme radnje za otklanjanje uzroka prigovora i/ili žalbe.
Nepostupanje po nalogu iz stava 3. ovog člana smatra se težom povredom radne obaveze.
Član 14.
Odluka direktora Agencije po prigovoru i/ili žalbi sadrži: uvod, izreku, obrazloženje, pouku o pravnom lijeku, broj i datum odluke, potpis i pečat Agencije.
Odluka po prigovoru i/ili žalbi dostavlja se preporučenom pošiljkom podnosiocu prigovora i/ili žalbe u roku od 3 (tri) dana od dana odlučivanja po prigovoru i/ili žalbi ili neposredno - ličnim preuzimanjem podnosioca prigovora i/ili žalbe uz njegov potpis.
Član 15.
Ovlašćeni radnici Agencije, u čijoj je nadležnosti da razmotre prigovor i/ili žalbu iz razloga navedenih u članu 5. ove procedure, dužni su da razmotre prigovor i/ili žalbu i donesu odluku u roku od 3 (tri) dana od dana prijema prigovora i/ili žalbe.
Član 16.
Komisija je dužna da u roku od 15 (petnaest) dana od dana dostavljanja prigovora i/ili žalbe od strane direktora Agencije odluči po istom.
Član 17.
Komisija odlučuje na raspravi na koju se, po potrebi, poziva podnosilac prigovora i/ili žalbe.
Poziv na raspravu upućuje se podnosiocu prigovora i/ili žalbe preporučenom pošiljkom najkasnije 5 (pet) dana pred raspravu.
Poziv za raspravu sadrži zavodni broj predmeta prigovora i/ili žalbe, mjesto, dan i čas održavanja rasprave i napomenu da će se rasprava održati u odsustvu podnosioca prigovora i/ili žalbe ukoliko ne pristupi raspravi, a ne opravda svoj izostanak.
Član 18.
Raspravu otvara predsjednik Komisije i određuje zapisničara iz sastava Komisije.
Rasprava počinje čitanjem prigovora i/ili žalbe i uvidom u isprave, prezentirane od strane podnosioca prigovora i/ili žalbe, kao i druge isprave podobne za donošenje odluke po prigovoru i/ili žalbi.
Član 19.
O raspravi po prigovoru i/ili žalbi vodi se zapisnik.
Zapisnik naročito sadrži: datum, vrijeme i mjesto održavanja rasprave, predmet rasprave, sastav Komisije, naziv podnosioca prigovora i/ili žalbe, bitnu sadržinu toka rasprave.
Zapisnik potpisuje predsjednik Komisije, podnosilac prigovora i/ili žalbe i zapisničar.
Član 20.
Ukoliko je prigovor i/ili žalba neosnovan Komisija donosi odluku o odbijanju prigovora i/ili žalbe.
Ukoliko su prigovor i/ili žalba osnovani, Komisija donosi odluku o usvajanju prigovora i/ili žalbe, u cijelosti ili djelimično i izdaje nalog nadležnom organizacionom dijelu Agencije da izvrši radnje potrebne za otklanjanje razloga prigovora i/ili žalbe, u roku predviđenom u članu 13. ove procedure.
Član 21.
Odluka Komisije sadrži: uvod, izreku, obrazloženje, pouku o pravnom lijeku, broj i datum odluke, potpis predsjednika Komisije i pečat Agencije.
Pisana odluka dostavlja se preporučenom pošiljkom podnosiocu prigovora i/ili žalbe u roku od 3 (tri) dana od dana odlučivanja po prigovoru i/ili žalbi.
Član 22.
Protiv odluke po prigovoru i/ili žalbi donesene od strane direktora Agencije, ovlašćenih radnika Agencije, u čijem je djelokrugu ocjenjivanje usaglašenosti ili Komisije, podnosilac prigovora i/ili žalbe može uložiti žalbu Upravnom odboru Agencije.
Upravni odbor Agencije odlučuje po žalbi na odluku nadležnih organa iz stava 1. ovog člana na prvoj sljedećoj sjednici.
Odluka Upravnog odbora Agencije iz stava 2. ovog člana sadrži: uvod, izreku, obrazloženje,, pouku o pravnom lijeku, broj i datum odluke, potpis predsjednika Upravnog odbora Agencije i pečat Agencije.
Član 23.
Protiv odluke iz člana 22. stav 2. ove procedure podnosilac prigovora i/ili žalbe, u roku od 15 (petnaest) dana od dana prijema odluke, može da pokrene postupak pred nadležnim sudom u Beogradu.
Član 24.
U organizacionom dijelu Agencije u čijem je djelokrugu ocjenjivanje usaglašenosti vodi se evidencija isprava o usaglašenosti koje su ispravljene zbog slovnih i/ili brojčanih grešaka.
U organizacionom dijelu Agencije u čijem je djelokrugu sprovođenje poslova u vezi sa podnesenim prigovorima i/ili žalbama vodi se evidencija o podnesenim prigovorima i/ili žalbama i čuvaju se dosijei predmeta.
Pored prigovora i/ili žalbe, dosije mora da sadrži i opis, odnosno popis svih aktivnosti preduzetih u vezi sa prigovorima i/ili žalbama i sve korektivne i preventivne mjere preduzete iz usvojenog prigovora i/ili žalbe.
IV Završne Odredbe
Član 25.
Izmjene i dopune ove procedure vrše se na način i po postupku koji je predviđen za njeno donošenje.
Član 26.
Ova procedura stupa na snagu danom donošenja i objavljuje se na Internet stranici Agencije.
Broj: 1 - 1 - 10 - 34/11 Direktor
U Beogradu, 22. novembra 2011. godine
dr Milan Janković
