Gž. br. 9927/2002
U Ime Naroda
OKRUŽNI SUD U BEOGRADU, u veću sastavljenom od sudija: M. S., predsednika veća, N. R. i Lj. E., članova veća, u parnici tužioca Đ. V. iz Bileće, ulica Dubrava, Lamela-c, stan 3, koga zastupa M. D., adv. iz Beograda, ulica Obalskih radnika br. 3-a, protiv tužene turističke agencije "Falkon" iz Beograda, ulica Maršala Tolbuhina br. 68, radi naknade štete, odlučujući o žalbi tužene protiv presude Trećeg opštinskog suda u Beogradu P. br. 474/2001 od 22. januara 2002. godine, u sednici veća održanoj dana 29. novembra 2002. godine, doneo je Presudu
ODBIJA SE žalba tužene, kao neosnovana i POTVRĐUJE presuda Trećeg opštinskog suda u Beogradu P. br. 474/2001 od 22. januara 2002. godine.
Obrazloženje
Presudom Trećeg opštinskog suda u Beogradu P. br. 474/2001 od 22. januara 2002. godine u stavu prvom izreke usvojen je tužbeni zahtev, pa je tužena obavezana da tužiocu plati iznos od 7.500,00 dinara sa zakonskom zateznom kamatom počev od 20.11.2000. godine, pa do isplate, a stavom drugim izreke i da mu nadoknadi troškove postupka u iznosu od 11.100,00 dinara, a sve u roku od 15 dana po pravnosnažnosti presude, pod pretnjom izvršenja.
Protiv navedene presude tužena je blagovremeno izjavila žalbu, pobijajući je zbog bitne povrede odredaba parničnog postupka, zbog pogrešno i nepotpuno utvrđenog činjeničnog stanja i zbog pogrešne primene materijalnog prava.
Tužilac je dostavio odgovor na žalbu.
Ispitujući pravilnost ožalbene presude na osnovu čl. 365 ZPP, Okružni sud je našao da žalba nije osnovana.
U prvostepenom postupku nema bitnih povreda odredaba parničnog postupka iz čl. 354 st. 2 ZPP, na koje Okružni sud pazi po službenoj dužnosti.
Prema činjeničnom stanju utvrđenom u prvostepenom postupku, dana 20.11.2000. godine devojka tuženog R. T. uplatila je za sebe i tužioca 500 nemačkih maraka na ime troškova ekskurzije do Istanbula.
Ugovoreni aranžman predviđao je prevoz autobusom do Istanbula i nazad i boravak u Istanbulu sa određenim brojem noćenja, doručkom i večerom.
Tužilac je krenuo na put autobusom tužene, ali je na zahtev vodiča tužene, sišao iz autobusa na jugoslovenskoj – bugarskoj granici budući da nije imao tranzitnu vizu za prolaz kroz Bugarsku, pošto je posedovao pasoš Republike Srpske, za čije državljane je ta viza bila neophodna.
Tužilac je ipak na određeni način stigao u Istanbul, ali nije prijavljen u hotelu u kome je bila smeštena grupa sa kojom je krenuo, već se samovoljno smestio u sobu, koja je određena njegovoj devojci, spavao je u krevetu sa svojom devojkom, a jednom – dvaput je uzeo obrok u tom hotelu.
Vratio se u Jugoslaviju o svom trošku.
Na osnovu takvog činjeničnog stanja, prvostepeni sud je utvrdio da tužena nije pružila tužiocu ugovorene usluge, nije mu obezbedila prevoz do Istanbula i nazad, nije mu obezbedila smeštaj u hotelu i doručak i večeru za sve vreme trajanja njihovog boravka u hotelu, iz kojih razloga je u obavezi da mu vrati uplaćeni iznos sa pripadajućom kamatom.
Okružni sud nalazi da je ovakva odluka prvostepenog suda pravilna i u skladu sa utvrđenim činjeničnim stanjem i primenjenim materijalnim pravom.
Naime, i po nalaženju ovog suda, pravilno je u prvostepenom postupku utvrđeno da tužena. iako je tužilac uredno i na vreme izvršio uplatu svih troškova putovanja, nije izvršila svoje ugovorene obaveze.
Okolnost što je tužilac boravio u istom hotelu, ne znači i da je troškove njegovog boravka snosila tužena, kako se to neosnovano ističe u žalbi, budući da tužena u vezi sa tim nije pružila nikakve dokaze, a nasuprot tome, iz takozvane roming liste, koju je priložio tužilac, prvostepeni sud je nesumnjivo utvrdio da se tužilac nije nalazio na spisku gostiju iz grupe koju je tužena dovela u hotel "Grand emin" u Istanbulu, u kojoj grupi se nalazila i tužiočeva devojka R. T. Iz iskaza tužioca saslušanog u svojstvu parnične stranke i svedokinje A. K. prvostepeni sud je nesumnjivo utvrdio da se radilo o dvokrevetnim sobama bez pomoćnog ležaja i da je tužilac koristio ležaj svoje devojke, što ukazuje da je u hotelu boravio ilegalno, a ne kao član grupe tužene za koju je tužena snosila troškove boravka.
Razlozi zbog kojih je došlo do situacije da tužilac nije mogao da koristi usluge koje je ugovorio sa tuženom i platio, ne utiču na donošenje drugačije odluke u ovoj pravnoj stvari.
Ovo stoga što iz spisa proizilazi da je tužena izdala tužiocu samo priznanicu od 20.11.2000. godine o plaćenim troškovima putovanja, dok ugovor ili potvrda o putovanju nisu prezentirani, što je protivno odredbama čl. 860 Zakona o obligacionim odnosima.
Sa druge strane prema čl. 864 istog Zakona, organizator putovanja je dužan da putniku pruži potrebno obaveštenje o cenama i uslovima prevoza, boravka i posebnih usluga, kao i obaveštenja koja se odnose na kvalitet prevoznih sredstava i smeštaja, monetarne i druge administrativne propise.
Očigledno je da tužena nije tako postupila, jer da jeste znala bi da tužilac poseduje pasoš Republike Srpske, za koji je potrebna tranzitna viza za prolazak kroz Bugarsku.
To proizilazi iz iskaza svedoka M. P., koja je zaposlena kod tužene, koja je izjavila da je aranžman uplatila R. T., koja joj nijednog trenutka nije rekla da tužilac poseduje pasoš Bosne i Hercegovine, ali se nije izjasnila i da li je takve podatke eventualno tražila od R. T. Prema čl. 872 Zakona o obligacionim odnosima, putnik je dužan da na traženje organizatora blagovremeno dostavi sve podatke potrebne za organizovanje putovanja, a posebno za pribavljanje prevoznih karata, rezervaciju za smeštaj, kao i isprave potrebne za prelazak preko granice.
To znači da je putnik dužan da navedeno učini na traženje organizatora, iz čega proizilazi obaveza organizatora da traži te podatke i da se stara o tome da ti podaci budu blagovremeno pribavljeni, a ne da se ostavlja putnicima na volju hoće li potrebne podatke prijavljivati ili ne.
Imajući u vidu prednje, Okružni sud nalazi da se iznos, koji je tužilac uplatio za aranžman, nalazi kod tužene bez pravnog osnova prema čl. 210 st. 2 Zakona o obligacionim odnosima, pa je tužena dužna da ga vrati tužiocu i to zajedno sa pripadajućom kamatom po čl. 214 istog Zakona, počev od dana uplate, 20.11.2000. godine, kao dana sticanja, pa do isplate, pri čemu se nesavesnost tužene ogleda upravo u nepostupanju po odredbama čl. 860, 863, kao i 872 navedenog Zakona.
Žalbeni navodi nisu osnovani.
Prema utvrđenom činjeničnom stanju, za dve osobe je R. T. platila tužiocu 500 nemačkih maraka, što u dinarskoj protivvrednosti iznosi 15.000,00 dinara, a za jednu osobu 7.500,00 dinara, a to je upravo iznos koji je tužena dužna da vrati tužiocu.
Zato su neosnovani žalbeni navodi da se ne zna cena aranžmana i na šta se odnosi dosuđeni iznos.
Da li je tužilac svojim sredstvima platio troškove svog boravka u hotelu "Grand emin" u Istanbulu, ili ne, bez značaja je, iz razloga što je u prvostepenom postupku utvrđeno da i te troškove tužena nije snosila.
Obzirom na citirane zakonske odredbe i označenu obavezu tužene, kao organizatora turističkog putovanja, bez uticaja su i žalbeni navodi da obrazloženje pobijane presude ne sadrži razloge o tome kada je tužena tačno saznala da tužilac nema jugoslovenski pasoš, odnosno nema tranzitnu vizu za prolaz kroz Bugarsku.
Tužiocu, pošto lično nije vršio uplatu cene aranžmana, nesumnjivo nisu uručeni opšti uslovi tužene, a tužena nije prezentirala dokaze ni da je te opšte uslove uručila R. T., pa su zato neprihvatljivi i žalbeni navodi vezani za ove okolnosti.
Okolnost što R. T. nije saslušana kao svedok u prvostepenom postupku, ne dovodi u sumnju utvrđeno činjenično stanje.
Isto se odnosi i na žalbene navode da pobijana presuda nema razloga zašto prvostepeni sud nije poklonio veru iskazima zakonskog zastupnika tuženog i svedokinje M. P.
Nalazeći da su i ostali žalbeni navodi neosnovani, Okružni sud je primenom čl. 368 ZPP, odredio kao u izreci.
Potvrđena je i odluka o troškovima parničnog postupka primenom čl. 380 tačka 2 ZPP, pošto je u skladu sa brojem i vrstom radnji koje je tužilac u toku prvostepenog postupka obavio preko advokata i visinom sudske takse, koji troškovi su obračunati u skladu sa važećom Advokatskom i Taksenom tarifom i odredbama čl. 154 i 155 ZPP.
