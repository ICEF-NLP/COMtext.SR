Opštinski Sud U Vranju
Vranje
Tužilac:
STANKOVIĆ DAVOR, iz Vranjske Banje, privremeno na radu u Austriji, kojeg zastupa adv. Petar Stolić iz Beograda, Požeška 2, po priloženom punomoćju.
Tužena:
STANKOVIĆ DOBRILA, ranije iz Vranja, sada u inostranstvu, nepoznatog prebivališta i boravišta
Predmet: razvod braka
Prilozi: 2+ original punomoćja overenog od strane Ambasade SR Jugoslavije u Beču pod br. 1537/02 od 5. aprila 2002. g.
Tužba Za Razvod Braka
Stranke su zaključile brak u Vranju, 26. novembra 1967. godine i jedno vreme živeli u tom mestu.
Iz tog braka imaju jedno punoletno dete; sina Gorana rođenog 1966. godine.
Dokaz:
- Izvod iz matične knjige venčanih br. 31/1967 od 01.04.2002. g.
- Izvod iz knjige rođenih za Gorana Stankovića od 05.04.2002. g.
Tokom braka, zbog različitih karaktera i pogleda na život, između stranaka dolazilo je do nesporazuma i sukoba oko rešavanja osnovnih pitanja koja se tiču njihovih ličnih odnosa, izdržavanja porodice, vaspitanja deteta i dr.
Usled toga bračni odnosi su tako ozbiljno i trajno poremećeni da je zajednički život postao nepodnošljiv i prestala je da se ostvaruje svrha samoga braka.
Nesuglasice su kulminirale pre desetak godina kada je zajednica života između stranaka raskinuta, od kada svako živi samostalnim životom tako da više nisu ni u kakvom međusobnom kontaktu.
Tužilac je ranijih godina, posredno preko drugih lica, pokušavao da stupi u kontakt sa tuženom koja se nalazi negde na radu u Austriji, u cilju razvoda braka, ali nije dobio bilo kakav odgovor.
Zbog svega toga dalje održavanje ove bračne zajednice je bez ikakvog smisla jer ne samo da su odnosi između bračnih drugova ozbiljno i trajno poremećeni već je i više godina faktički raskinuta njihova bračna zajednica te se ne ostvaruje osnovna svrha braka, pa stoga tužilac predlaže sudu da s obzirom da je boravište tužene nepoznato, a ona nema punomoćnika, u smislu člana 79. Zakona o parničnom postupku, tuženoj Dobrili Stanković postavi privremenog zastupnika iz reda advokata u Vranju, te da sud provede postupak u ovoj pravnoj stvari i razvede brak između stranaka donošenjem sledeće Presude
Razvodi se brak zaključen između Davora Stankovića, rođenog 29. juna 1947. godine u Leskovcu, od oca Radosava Životića i majke Vere Životić, i Dobrile Stanković, rođ. Miljković, rođene 22. jula 1948. godine u Vranju, od oca Vojislava Miljkovića i majke Desanke Miljković, zaključen 26. novembra 1967. godine u Vranju, upisan u matičnu knjigu venčanih koja se vodi za matično područje Vranja pod tekućim brojem 31 za godinu 1967. na osnovu člana 41. Porodičnog zakona.
Obavezuje se tužena da tužiocu nadoknadi troškove parničnog postupka.
Prilog: kao u tekstu (3)
Tužilac, Davor Stanković
