U Ime Naroda OSNOVNI SUD U PROKUPLJU, kao parnični, sudija Ivan Jokić u pravnoj stvari tužioca Marić Gaje iz Prokuplja čiji je punomoćnik advokat Milan Milinković iz Prokuplja i tuženika Jaković Petra iz Prokuplja ul. Niška 2, čiji je punomoćnik advokat Novica Bokor iz Beograda ul. Prvi bulevar 67/6, radi povraćaja novca, vrednost spora 240.000,00 dinara i radi naknade štete vrednost spora 90.000,00 dinara, po održanoj usmenoj, javnoj i glavnoj raspravi u prisustvu parničnih stranaka i punomoćnika, doneo je dana 20.10.2010. godine sledeću Presudu
I. USVAJA SE tužbeni zahtev tužioca Marić Gaje iz Prokuplja i OBAVEZUJE SE tuženi Jaković Petar iz Prokuplja da tužiocu izvrši povraćaj novca od 3.000 evra u dinarskoj protivvrednosti po najpovoljnijem kursu po kome poslovne banke obračunavaju stranu valutu na dan isplate, sa kamatom u visini eskontne stope koju određuje Evropska centralna banka, počev od 18.06.2007. godine pa do konačne isplate a sve u roku od 15 dana od prijema otpravka presude pod pretnjom prinudnog izvršenja.
Tužilac se obavezuje da tuženiku vrati i preda putničko motorno vozilo marke „Volkswagen-Golf JX“, reg. oznaka PK.567-68, sa brojem šasije WVWZZZ1JZ3W386752 i brojem motora 457863, po izvršenom povraćaju kupoprodajne cene.
II.
USVAJA SE tužbeni zahtev tužioca Marić Gaje i OBAVEZUJE SE tuženi Perić Nikola iz Prokuplja da tužiocu Marić Gaji na ime naknade štete plati: iznos od 25.695,00 dinara sa zakonskom zateznom kamatom počev od 27.02.2008. godine pa do konačne isplate a koji se odnosi na tužiočeve troškove u vezi plaćanja prekršajnih carinskih kazni po rešenju Uprave carine – Carinarnica Niš br. P 2697/07 od 14.02.2008. godine, iznos od 55.991,00 dinara na ime troškova koje je tužilac imao u vezi plaćanja ležarine, prevoza i utovara vozila „Volkswagen-Golf JX“, reg. oznaka PK.567-68, sa zakonskom kamatom počev od 17.03.2008. godine pa do konačne isplate, iznos od 6.080,00 dinara na ime naknade štete za troškove koje je tužilac imao u vezi carinjenja motora navedenog vozila sa zakonskom kamatom počev od 14.03.2008. godine pa do konačne isplate, iznos od 3.210,00 dinara na ime naknade štete za troškove koje je tužilac imao za prekucavanje brojeva motora vozila „AMD“ Prokuplje sa zakonskom kamatom počev od 21.03.2008. godine pa do konačne isplate, a sve ovo u roku od 15 dana od prijema otpravka presude pod pretnjom prinudnog izvršenja.
III.
OBAVEZUJE SE tuženi Perić Nikola iz Prokuplja da na ime parničnih troškova plati tužiocu Marić Gaji 147.350,00 dinara u roku od 15 dana od prijema otpravka presude pod pretnjom prinudnog izvršenja.
Obrazloženje
Tužilac je u tužbi i usmenoj reči na raspravi lično i preko punomoćnika izneo da je od tuženika kupio putničko motorno vozilo 16.01.2005. godine za kupoprodajnu cenu od 3.000 evra, da se posle izvesnog proteka vremena od strane MUP-a utvrdilo da je na vozilu vršena ispravka broja motora zbog čega je vozilo oduzeto a tuženi obavezan da plati carinske prekršaje čime je isti pretrpeo materijalnu štetu u iznosu od 90.000 dinara, pa je predložio da sud izvede dokaze i presudom nakon raskida ugovora o kupoprodaji obaveže tuženika na povraćaj isplaćene kupoprodajne cene kao i na naknadu prouzrokovanih troškova oduzimanjem vozila od strane tuženika, a tužilac sa svoje strane prihvata da nakon vraćanja kupoprodajne cene predmetno vozilo preda tuženiku kao prodavcu.
Troškove postupka je tražio.
U odgovoru na tužbu i usmenoj reči na raspravi lično i preko punomoćnika tuženi činjenično stanje nije sporio istakavši da je tačno da je vozilo prodao tužiocu 16. januara 2005. godine ali je istakao da je dve i po godine tužilac vozilo koristio, dva puta isto registrovao kod nadležnih državnih organa, da ga je iza toga otuđio i da je tek od trećeg lica Dekić Milana vozilo oduzeto te da on kao prodavac nije odgovoran za eventualne promene brojeva motora, pa je predložio da sud odbije tužbeni zahtev tužioca i u odnosu na povraćaj kupoprodajne cene i u odnosu na naknadu štete proistekle iz ove kupoprodaje koju je tužilac pretrpeo.
Troškove postupka je tražio.
Sud je cenio navode stranaka i izvedene dokaze u smislu čl. 8 ZPP pa je našao da je valjalo rešiti kao u izreci presude a sa dole navedenih razloga.
Činjenično stanje u ovoj pravnoj strani nije sporno, tužilac koji inače veći deo vremena živi i radi u Nemačkoj kupio je na auto-pijaci u Beogradu 16.01.2005. godine od tuženika putničko motorno vozilo za kupoprodajnu cenu od 3.000 evra.
Tuženi formalno pravno u momentu prodaje nije bio vlasnik vozila jer ga je i sam prethodno kupio.
Tužilac je u dva navrata vozilo registrovao na PK tablice br. 567-68, nakon čega je vozilo prodao Janjić Radomiru za cenu od 2.000 evra, iza toga Janjić je prodao auto, nakon čega je od strane SUP-a izvršena provera i vozilo oduzeto 18.06.2007. godine što se utvrđuje uvidom u potvrdu o privremeno oduzetim predmetima od 18.06.2007. godine izdatu od strane MUP-a R. Srbije – Sekretarijata u Prokuplju.
Vozilo je oduzeto od lica Janjić Radomira.
Kako je vozilo oduzeto, Janjić Radomir koji je kupio isto od tužioca Marić Gaje podneo je tužbu za povraćaj kupoprodajne cene pa je sud presudom na osnovu priznanja obavezao tuženika u tom sporu Marić Gaju na povraćaj kupoprodajne cene zbog raskida ugovora o kupoprodaji ali Marić Gaja, tužilac u ovom sporu, izjavio je da novac još nije vratio Janjić Radomiru jer da i on čeka povraćaj kupoprodajne cene od tuženika.
Saslušan u svojstvu stranke tužilac je izjavio da je imao puno poverenja u tuženika s kojim je postigao pogodbu na auto-pijaci u Beogradu, a posebno zato što mu je tuženik vozilo dovezao kući, te mu je dao i svoju ličnu kartu kako bi tuženik obavio formalnosti i vozilo preneo i registrovao na ime tužioca.
Tako je došlo do zaključenja mešetarskog ugovora o kupoprodaji br. 567/2005 od 16.01.2005. godine, a tuženi saslušan u svojstvu stranke je potvrdio da je on potpisao u Agenciji ime kupca Marić Gaje i uneo njegove lične podatke, matični broj i broj lične karte a da je na mesto prodavca ugovor potpisao bivši vlasnik Savić Dejan iz Niša na koga je vozilo i dalje formalno pravno bilo upisano.
Tuženi koji je po zanimanju automehaničar u svojoj izjavi navodi da je on vozilo kupio u sedmom ili osmom mesecu 2004. godine, da je vršio neke popravke na vozilu, da mu se nije dopao zvuk rada motora i da se zbog toga odlučio da vozilo proda.
Osnovno načelo obligacionih odnosa je načelo savesnosti i poštenja.
Prema čl. 12 Zakona o obligacionim odnosima u zasnivanju obligacionih odnosa i ostvarivanju prava i obaveza iz istih učesnici su dužni da se pridržavaju načela savesnosti i poštenja.
Na osnovu izvedenih dokaza i utvrđenog činjeničnog stanja sud zaključuje da je između tužioca i tuženika zaključen ugovor o kupoprodaji i da je tuženi kao prodavac u zakonskoj obavezi da kupcu garantuje pravnu valjanost kupljene robe a primenom odredbe čl. 508 Zakona o obligacionim odnosima.
S obzirom da je izvedenim dokazima utvrđeno da kupljena roba u konkretnom slučaju automobil ima pravne nedostatke izvodi se zaključak da je prodavac dužan da kupcu obezbedi svaku zaštitu i pravnu sigurnost kupljene robe jer je kupac prilikom zaključenja ugovora o kupoprodaji odmah isplatio kupoprodajnu cenu i svoju obavezu u ulozi kupca ispunio u celini.
U konkretnom slučaju prodavac nije obezbedio kupcu pravnu sigurnost kakva mu pripada za kupoprodaju putničkog vozila, pa kako se radi o potpunoj evikciji (odgovornost za pravne nedostatke) to po samom zakonu dolazi do raskida ugovora o kupoprodaji a kupac stiče pravo da od prodavca traži povraćaj isplaćene kupoprodajne cene.
Ovo posebno iz razloga što je tužilac u sledećem krugu gde se on javlja kao prodavac istog vozila Janjić Radomiru već u obavezi da istome vrati kupoprodajnu cenu za prodaju istog vozila.
U ovoj pravnoj stvari kupac, ovde tužilac, je odmah nakon saznanja za nedostatak koji postoji kod automobila obavestio prodavca, ovde tuženog, kako bi se regulisao novonastali odnos.
Prema tome, kupac ovde tužilac je preduzeo sve zakonom propisane pravne radnje kako bi se ili otklonili nedostaci ako je moguće ili nakon raskidanja ugovora o kupoprodaji prodavac vratio kupoprodajnu cenu.
Sud je cenio iskaz tuženika dat na raspravi 14.11.2008. godine da je auto kupio od izvesnog čoveka iz Požarevca, da auto nije bio u ispravnom stanju, da je zamenio glavu motora i izveo još neke mehaničarske radove, da je doveo auto u ispravno stanje i tada vozilo prodao tužiocu.
Ovakav iskaz tuženika dovodi u sumnju njegovu savesnost jer je kupio vozilo u neispravnom stanju, kao automehaničar vršio popravke na glavi motora i još neke mehaničarske radove i verovatno je upućen u sve druge promene na vozilu koje se nisu ni utvrđivale u tom trenutku.
Tvrdnju da je tuženi vršio popravke na vozilu potvrđuje i izjava da vozilo nije prevodio na svoje ime već da je u saobraćajnoj dozvoli bilo upisano na Savić Dejana od koga on nije kupio vozilo već od trećeg lica čije ime nije saopštio.
Na osnovu ovakvih izjava tuženika dovodi se u sumnju njegova savesnost u odnosu na poreklo vozila jer nema sigurnih i pouzdanih dokaza od koga je tuženik vozilo kupio.
Samo tuženi zna zašto ne navodi ime i prezime prodavca od koga je kupio vozilo jer kaže da je vozilo kupio od izvesnog čoveka iz Požarevca.
Kako tuženi kao prodavac odgovara pred tužiocem za pravne nedostatke prodatog automobila i kako je ugovor o kupoprodaji raskinut, tuženi je u zakonskoj obavezi da tužiocu novčani iznos u visini kupoprodajne cene vrati u dinarskoj protivvrednosti od 3.000 evra koliko je iznosila kupoprodajna cena a po najpovoljnijem kursu po kome poslovne banke obračunavaju stranu valutu na dan isplate, te je sud usvojio tužbeni zahtev tužioca u celosti kao osnovan i dokazan i pored vraćanja kupoprodajne cene obavezao tuženika da tužiocu nadoknadi i kamatu u visini kamate koju određuje Evropska centralna banka počev od 18.06.2007. godine kad je vozilo oduzeto pa do isplate a u svemu kao u izreci presude pod jedan.
Vezano na nastalu kupoprodaju putničkog vozila tužioca od tuženika, tužilac je nakon oduzimanja vozila trećem licu pretrpeo veću materijalnu štetu jer je u saobraćajnoj dozvoli formalno-pravno bio upisan kao vlasnik vozila.
Uvidom u parnične spise predmeta 3P.1797/10 između istih stranaka po tužbi tužioca Marić Gaje za naknadu štete, saslušanjem stranaka i uvidom u nastale spise, sud najpre utvrđuje da Ministarstvo finansija - Carinarnica Niš svojim rešenjem 3 br. P.3568/07 od 14.02.2008. godine vodila postupak protiv Dekić Milana, Perić Nikole i Savić Dejana protiv kojih je obustavila postupak a obavezala okrivljene Marić Gaju i Janjić Radomira na plaćanje novčane kazne i to Marić Gaju u novčanom iznosu od 10.000 dinara, a Janjić Radomira novčanom kaznom u iznosu od 5.000 dinara.
Takođe je obavezan istim rešenjem Marić Gaja da plati protivvrednost polovnog motora u iznosu od 15.195,73 dinara koja predstavlja carinsku vrednost polovnog motora na oduzetom putničkom vozilu.
Iz priloženih uplatnica utvrđuje se da je Gaja Marić uplatio iznos od 15.195,73 dinara dana 27.02.2008. godine i 10.000,00 dinara na račun Carinarnice Niš, a po rešenju P.3568/07.
Takođe, tužilac je uplatio Auto-moto savezu Srbije 55.991,00 dinara za plaćanje ležarine, prevoza i utovara vozila reg. broj PK.567-78 a na račun Carine na robu motornog vozila tužilac je uplatio 6.080 dinara dana 14.03.2008. godine i 500 dinara Carinarnici Niš 27.02.2008. godine na ime carinjenja motora a na ime administrativne takse tužilac je uplatio 1.210 dinara 21.03.2008. godine što se takođe utvrđuje uvidom u priloženu uplatnicu o izvršenoj uplati administrativne takse.
Izvedenim dokazima na nesumnjiv način se utvrđuje da je tužilac u svojoj imovini pretrpeo štetu nakon oduzimanja vozila koje je kupio od tuženika jer je morao da izvrši kao formalno-pravni vlasnik plaćanje novčane kazne za carinski prekršaj.
Kod odlučivanja o tužbenom zahtevu sud je posebno vodio računa o iskazu tužioca saslušanog u svojstvu stranke da je još prilikom kupovine ovog vozila od tuženika platio i uvećanu cenu od 3.000 evra jer je od prodavca još tada prilikom kupovine prihvatio uvećanu kupoprodajnu cenu uz uslov da vozilo koje kupi bude registrovano na njegovo ime.
Utvrđujući visinu nastale materijalne štete prema čl. 189 Zakona o obligacionim odnosima visina naknade štete se određuje prema cenama u vreme donošenja sudske odluke, međutim pošto su ovo bila plaćanja u vreme vođenja postupka pred Carinarnicom u Nišu i tužilac isplatio troškove prekršajnog postupka, to se visina ne može utvrđivati na dan presuđenja već u momentu nastanka pa je sud obavezao tuženika da na dosuđeni iznos visine nastale materijalne štete tuženiku isplati kamatu od dana plaćanja kazni do dana isplate.
Kako je tužilac ovu štetu zaista pretrpeo a što proizilazi iz kupoprodaje zaključene sa tuženikom i kako je tuženi primenom odredbe čl. 154 Zakona o obligacionim odnosima odgovoran da nastalu štetu nadoknadi, sud je po osnovu krivice obavezao tuženika da tužiocu nadoknadi nastalu štetu sa pripadajućom zakonskom kamatom od dana nastanka štete pa do isplate a u svemu kao u izreci presude pod dva sa napred navedenih razloga.
S obzirom na uspeh tužioca u ovom sporu sud je obavezao tuženika da primenom odredbi čl. 149 i 150 ZPP tužiocu nadoknadi nastale parnične troškove u visini sudske takse za jednu i drugu tužbu kao i odluku, troškove pisanja dve tužbe i zastupanja od strane stručnog lica – advokata a u svemu kao u izreci presude pod tri.
Sudija
PRAVNA POUKA: Rok za žalbu protiv ove presude je 15 dana od dana prijema iste, Apelacionom sudu u Nišu, a preko ovog suda.
