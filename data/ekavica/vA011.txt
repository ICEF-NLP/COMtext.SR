Na osnovu člana 12. stav 5. Zakona o privrednim društvima (Službeni glasnik RS, br. 36/11, 99/11, 83/14-dr. zakon, 5/15, 44/18, 95/18 i 91/19) i Odluke Skupštine Akva a.d. Beograd o usvajanju Izmena i dopuna Statuta Akva a.d. Beograd broj 506/2021 od 13.5.2021. godine, generalni direktor Akva a.d. Beograd dana 21.10.2021. godine, sačinjava Prečišćen Tekst Statuta Akva A.D. BEOGRAD (u daljem tekstu: Statut)
Poslovno Ime Društva
Član 1.
1.1 Pojam - Društvo posluje i učestvuje u pravnom prometu pod poslovnim imenom i skraćenim poslovnim imenom koje je registrovano u skladu sa propisima o registraciji.
1.2 Poslovno ime - Poslovno ime Društva je: Preduzeće za proizvodnju Akva akcionarsko društvo, Beograd.
1.3 Skraćeno poslovno ime - Skraćeno poslovno ime Društva je: „Akva“ a.d., Beograd.
1.4 Promena poslovnog imena - Poslovno ime Društva može se promeniti odlukom Skupštine, donetom na način predviđen Zakonom, Osnivačkim aktom i ovim statutom.
Sedište Društva
Član 2.
2.1 Sedište Društva - Sedište Društva je u Beogradu, u ulici Mileševska 6, Republika Srbija.
2.2 Promena sedišta Društva - Sedište Društva može se promeniti odlukom Skupštine donetom na način predviđen Zakonom, Osnivačkim aktom i ovim statutom.
2.3 Adresa sedišta Društva - Adresa sedišta Društva je istovremeno i adresa za prijem pošte.
2.4 Adresa za prijem elektronske pošte.
Adresa za prijem elektronske pošte je: akva@gmail.com.
Pretežna Delatnost Društva
Član 3.
3.1 Pretežna delatnost - Pretežna delatnost koju Društvo obavlja je: 10.13 – proizvodnja mesnih prerađevina.
Osim pretežne delatnosti, Društvo može da obavlja sve zakonom dozvoljene delatnosti, nezavisno od toga da li su predviđene Osnivačkim aktom, odnosno ovim statutom.
Određene delatnosti za koje je posebnim zakonom uslovljena registracija ili njihovo obavljanje izdavanjem prethodnog odobrenja, saglasnosti ili drugog akta nadležnog organa, Društvo može obavljati po dobijanju tog prethodnog odobrenja, saglasnosti ili drugog akta nadležnog organa.
3.2 Obavljanje spoljnotrgovinskog poslovanja - Društvo je ovlašćeno da obavlja spoljnotrgovinsko poslovanje.
Podaci O Visini Upisanog I Uplaćenog Osnovnog Kapitala
Član 4.
4.1 Ukupan iznos osnovnog kapitala na dan stupanja na snagu Statuta - Ukupan iznos osnovnog kapitala Društva, a u skladu sa Odlukom Skupštine akcionara broj 67654 od 12.8.2011. godine o povećanju osnovnog kapitala, iznosi 100.000.000,00 (slovima: sto miliona) dinara (u daljem tekstu: Osnovni kapital) i sastoji se od:
(I) Novčanog kapitala u ukupnom iznosu od 30.000.000 dinara (slovima: trideset miliona dinara)
(II) nenovčanog kapitala čija vrednost izražena u novcu iznosi 70.000.000,00 (slovima: sedamdeset miliona) dinara.
Podaci O Broju I Nominalnoj Vrednosti Akcija
Član 5.
5.1 Broj i nominalna vrednost akcija Društva - Osnovni kapital podeljen je na 1.000.000 (slovima: milion) običnih akcija bez nominalne vrednosti.
5.2 Vrste i klase akcija Društva i podaci o izdavaocu akcija - Sve akcije Društva su obične akcije koje čine jednu klasu akcija.
Izdavalac akcija iz prethodnog stava je Društvo.
5.3 Podaci o pravu glasa - Svaka akcija ima jedan glas.
5.4 Prenos vlasništva nad akcijama - Prenos vlasništva nad akcijama nije ograničen.
5.5 Podaci o registrovanju akcija - Akcije su u potpunosti uplaćene i registrovane u Centralnom registru, depou i kliringu hartija od vrednosti dana 20.9.2013. godine, ISIN HHHHHH, CFI ESVUFR.
Podaci O Vrsti I Klasi Akcija I Drugih Hartija Od Vrednosti Koje Je Društvo Ovlašćeno Da Izda I Prenos Akcija I Prava Iz Akcija
Član 6.
6.1 Izdavanje akcija - Društvo može izdavati sve vrste akcija (sa i bez nominalne vrednosti), kao i druge hartije od vrednosti koje su predviđene važećim propisima, pri čemu kada su u pitanju akcije Društva u okviru svake vrste akcija, akcije koje daju ista prava, čine jednu klasu akcija.
Na izdavanje i prenos akcija, kao i na prava iz akcija primenjuju se važeći propisi kojima se uređuju privredna društva i tržište kapitala.
UPRAVLjANjE DRUŠTVOM I ORGANI DRUŠTVA
Član 7.
7.1 Upravljanje Društvom - Upravljanje Društvom organizovano je kao dvodomno.
7.2 Organi Društva - Organi Društva su:
1) Skupština;
2) Nadzorni odbor;
3) Izvršni odbor.
Skupština
Član 8.
8.1 Sastav - Skupštinu čine svi akcionari Društva.
8.2 Delokrug - Skupština odlučuje o:
1) izmenama Statuta;
2) povećanju ili smanjenju osnovnog kapitala, kao i svakoj emisiji hartija od vrednosti;
3) broju odobrenih akcija;
4) promenama prava ili povlastica bilo koje klase akcija;
5) odobrenju za sticanje i raspolaganje sopstvenim akcijama, na način predviđen Zakonom;
6) statusnim promenama i promenama pravne forme;
7) sticanju i raspolaganju imovinom velike vrednosti;
8) raspodeli dobiti i pokriću gubitaka;
9) usvajanju revidiranih finansijskih izveštaja, kao i izveštaja revizora;
10) usvajanju izveštaja Nadzornog odbora;
11) imenovanju i razrešenju članova Nadzornog odbora;
12) pokretanju postupka likvidacije, odnosno podnošenju predloga za stečaj Društva;
13) izboru revizora i naknadi za njegov rad;
14) drugim pitanjima koja su u skladu sa Zakonom stavljena na dnevni red Skupštine;
15) drugim pitanjima u skladu sa Zakonom i ovim statutom.
8.3 Pravo na lično učešće u radu Skupštine - Pravo da lično učestvuje u radu Skupštine, ima akcionar koji poseduje najmanje 0,05% akcija od ukupnog broja akcija Društva, odnosno punomoćnik koji predstavlja najmanje 0,05% od ukupnog broja akcija Društva odgovarajuće klase.
Akcionari koji pojedinačno poseduju manje od 0,05% od ukupnog broja akcija Društva odgovarajuće klase imaju pravo da u radu Skupštine učestvuju preko zajedničkog punomoćnika ili da glasaju u odsustvu u skladu sa Zakonom i ovim statutom.
8.4 Dan akcionara - Dan akcionara je dan na koji se utvrđuje spisak akcionara koji imaju pravo na učešće u radu sednice Skupštine i pada na deseti dan pre dana održavanja te sednice (u daljem tekstu: Dan akcionara).
Spisak akcionara iz prethodnog stava Sekretar utvrđuje, na osnovu izvoda iz jedinstvene evidencije akcionara Centralnog registra, depoa i kliringa hartija od vrednosti.
8.5 Mesto održavanja sednica Skupštine - Sednice Skupštine održavaju se u sedištu Društva ili u mestu koje svojom odlukom odredi Nadzorni odbor u slučaju ako je to potrebno radi olakšane organizacije sednice Skupštine.
8.6 Predsednik Skupštine - Sednicom Skupštine predsedava predsednik Skupštine (u daljem tekstu: Predsednik Skupštine).
Predsednik Skupštine bira se na početku svake sednice.
Izuzetno, Predsednik Skupštine može biti izabran da vrši funkciju predsednika i na narednim sednicama Skupštine, do izbora novog Predsednika, u skladu sa ovim statutom i poslovnikom Skupštine.
Za Predsednika Skupštine bira se lice koje predstavlja većinskog akcionara Društva ili je lično većinski akcionar.
Na izbor Predsednika Skupštine primenjuju se pravila o Običnoj većini propisana ovim statutom.
8.7 Poslovnik Skupštine - Skupština na predlog Predsednika Skupštine ili akcionara koji poseduju ili predstavljaju najmanje 10% glasova prisutnih akcionara, donosi svoj poslovnik (kao i izmene i dopune Poslovnika) kojim se bliže utvrđuje način rada i odlučivanja Skupštine, kao i način izbora, ovlašćenja i naknada za rad predsednika Skupštine, u skladu sa Zakonom i ovim statutom.
8.8 Većina za donošenje odluka - Osim ukoliko Zakonom ili ovim statutom nije drugačije predviđeno, odluke Skupštine usvajaju se običnom većinom glasova prisutnih akcionara na sednici Skupštine, koji imaju pravo glasa po određenom pitanju (u daljem tekstu: Obična većina).
U slučajevima kada Zakon zahteva donošenje odluka kvalifikovanom većinom, takve odluke se usvajaju 3/4 (tročetvrtinskom) većinom glasova akcionara Društva prisutnih na sednici Skupštine (u daljem tekstu: Kvalifikovana većina).
Ako je sednica Skupštine odložena zbog nedostatka kvoruma, može biti ponovo sazvana sa istim dnevnim redom tako da se održi najkasnije 30 (trideset), a najranije 15 (petnaest) dana, računajući od dana neodržane sednice (Ponovljena sednica).
Navedena pravila o većini za donošenje odluka primenjuju se i kada se odluke donose na Ponovljenoj sednici.
8.9 Redovna sednica Skupštine - Redovna sednica Skupštine održava se jednom godišnje, najkasnije u roku od 6 (šest) meseci od završetka poslovne godine.
8.10 Vanredna sednica Skupštine - Vanredna sednica Skupštine održava se po potrebi, kao i u slučajevima kada je to određeno Zakonom i ovim statutom.
8.11 Poziv za sednicu Skupštine - Poziv za sednicu Skupštine sadrži elemente utvrđene Zakonom i drugim propisima i objavljuje se:
• na internet stranici Društva i internet stranici registra privrednih subjekata, internet stranici Centralnog registra, depoa i kliringa hartija od vrednosti, kao i na internet stranici regulisanog tržišta, odnosno multilateralne trgovačke platforme gde su uključene akcije Društva i to najkasnije 30 (trideset) dana i najranije 60 (šezdeset) dana pre dana održavanja redovne sednice Skupštine i najkasnije 21 (dvadeset jedan) dan i najranije 30 (trideset) dana pre dana održavanja svake vanredne sednice Skupštine, gde se objavljuje bez prekida tokom ovog vremena do dana održavanja odgovarajuće sednice Skupštine; i
• u jednom dnevnom listu koji se distribuira na celoj teritoriji Republike Srbije, najmanje 30 (trideset) dana i najviše 60 (šezdeset) dana pre dana održavanja godišnje sednice Skupštine, i najmanje 21 (dvadeset jedan) dan i najviše 30 (trideset) dana pre dana održavanja svake vanredne sednice Skupštine.
U slučaju da se Skupština saziva u skladu sa prethodnim stavom, smatraće se da je objavljivanje poziva izvršeno nakon što isti bude objavljen, na svaki od predviđenih načina.
U slučaju da broj akcionara bude preko 10.000 na Dan akcionara, poziv za sednicu Skupštine mora da sadrži obaveštenje o pravu na uvid u Spisak akcionara.
8.12 Odlučivanje o prigovorima na obaveštenje o sazivanju sednice Skupštine - O eventualnim prigovorima akcionara, koji prisustvuje sednici Skupštine, na obaveštenje o sazivanju sednice Skupštine koje ne sadrži sve Zakonom propisane priloge neophodne za odlučivanje po pitanjima iz dnevnog reda, odlučuje se u skladu sa ovim Statutom i Poslovnikom Skupštine.
Prigovor se podnosi u pismenoj formi na početku sednice ili za vreme njenog održavanja i mora biti obrazložen.
8.13. Materijali za sednicu - Za sednicu Skupštine, akcionarima se stavljaju na raspolaganje svi dokumenti i informacije predviđeni Zakonom i ovim statutom.
8.14 Način glasanja - Glasanje na sednici Skupštine je po pravilu javno i vrši se dizanjem ruke ili na drugi javni način, osim ako Zakon za određeno pitanje ne predviđa tajno glasanje.
Poslovnikom Skupštine ili odlukom Skupštine koja važi samo za tu sednicu, može se predvideti tajno glasanje o pojedinim pitanjima predviđenim dnevnim redom sednice Skupštine.
Ukoliko dođe do pretvaranja Društva u javno društvo, punomoćje za glasanje može se dati i elektronskim putem, pod uslovom da je potpisano kvalifikovanim elektronskim potpisom, u skladu sa zakonom kojim se uređuje elektronski potpis, u kom slučaju se obaveštenje o datom punomoćju mora dostaviti na adresu sedišta Društva ili službenu e-mail adresu Društva, navedenu u pozivu za sednicu Skupštine, uz dostavu neophodnih dokumenata za identifikaciju akcionara i utvrđivanje sadržine punomoćja za glasanje na način predviđen Poslovnikom Skupštine.
Tehnički detalji vezani za imenovanje punomoćnika za glasanje elektronskim putem i dostavu obaveštenja o datom punomoćju, uređeni su Poslovnikom Skupštine.
Nadzorni Odbor
Član 9.
9.1 Sastav - Nadzorni odbor (u daljem tekstu: Nadzorni odbor) ima 5 (pet) članova, od kojih je najmanje 1 (jedan) nezavisni član u smislu Zakona.
Članovi Nadzornog odbora ne mogu biti izvršni direktori Društva, niti prokuristi Društva.
9.2 Način imenovanja članova Nadzornog odbora - Predlog kandidata za člana Nadzornog odbora daju:
1. Nadzorni odbor
2. Komisija za imenovanje, ukoliko je formirana
3. Akcionari koji imaju pravo na predlaganje dnevnog reda Skupštine
Članove Nadzornog odbora bira Skupština, običnom većinom prisutnih ili predstavljenih akcionara sa pravom glasa na sednici Skupštine, kao i akcionara koji u skladu sa Zakonom i ovim statutom glasaju pisanim putem.
9.3 Prestanak mandata i razrešenje članova Nadzornog odbora - Mandat člana Nadzornog odbora prestaje:
• istekom perioda za koji je imenovan,
• prestankom ispunjenosti uslova za vršenje funkcije člana Nadzornog odbora,
• neusvajanjem godišnjih finansijskih izveštaja Društva, u roku koji je predviđen za održavanje redovne sednice Skupštine.
Ako se broj članova Nadzornog odbora smanji ispod broja članova Nadzornog odbora koji je predviđen Statutom, preostali članovi Nadzornog odbora mogu imenovati lice, odnosno lica koja će vršiti dužnost člana Nadzornog odbora, do imenovanja nedostajućih članova Nadzornog odbora od strane Skupštine (Kooptacija).
Imenovanje člana Nadzornog odbora po prestanku mandata vrši se na prvoj narednoj sednici Skupštine, do kada član Nadzornog odbora kome je prestao mandat nastavlja da obavlja svoju dužnost, ako njegovo mesto nije popunjeno kooptacijom.
Skupština može razrešiti člana Nadzornog odbora i pre isteka mandata na koji je imenovan, bez navođenja razloga.
9.4 Ostavka člana Nadzornog odbora - Član Nadzornog odbora može u svako doba preostalim članovima Nadzornog odbora dati ostavku pisanim putem.
Ostavka člana Nadzornog odbora proizvodi dejstvo danom podnošenja, osim ako u njoj nije naveden neki kasniji datum.
9.5 Delokrug - Nadzorni odbor:
1) utvrđuje poslovnu strategiju i poslovne ciljeve Društva i nadzire njihovo ostvarivanje;
2) nadzire rad izvršnih direktora;
3) vrši unutrašnji nadzor nad poslovanjem Društva;
4) donosi odluku o usvajanju godišnjeg poslovnog plana (uključujući i budžet) Društva;
5) ustanovljava računovodstvene politike Društva i politike upravljanja rizicima;
6) utvrđuje finansijske izveštaje Društva i izveštaje o poslovanju Društva i podnosi ih Skupštini na usvajanje;
7) razmatra kvartalne pojedinačne i konsolidovane izveštaje o poslovanju, prihodima i finansijskom stanju Društva, kao i druge izveštaje Izvršnog odbora, u skladu sa Zakonom;
8) daje i opoziva prokuru;
9) saziva sednice Skupštine i utvrđuje predlog dnevnog reda, kao i predloge odluka za sednice Skupštine;
10) izdaje odobrene akcije;
11) utvrđuje emisionu cenu akcija i drugih hartija od vrednosti na način predviđen Zakonom;
12) utvrđuje tržišnu vrednost akcija na način predviđen Zakonom;
13) donosi odluku o sticanju, otuđenju ili poništenju sopstvenih akcija u slučajevima predviđenim Zakonom;
14) donosi odluku o raspodeli privremenih dividendi (međudividendi) akcionarima na način predviđen Zakonom;
15) daje saglasnost izvršnim direktorima za preduzimanje poslova ili radnji u skladu sa Zakonom, ovim statutom i odlukama korporativnih organa Društva;
16) vrši druge poslove i donosi odluke u skladu sa Zakonom, ovim statutom i odlukama Skupštine.
9.6 Predsednik Nadzornog odbora - Nadzorni odbor bira predsednika Nadzornog odbora između svojih članova većinom glasova od ukupnog broja članova Nadzornog odbora, na predlog članova Nadzornog odbora koje predlaže kontrolni akcionar Društva.
Nadležnosti Predsednika Nadzornog odbora u zastupanju Društva, u odnosu sa Izvršnim direktorima Društva, podrazumevaju sledeće:
• zaključuje ugovore o radu, odnosno ugovore o angažovanju sa Izvršnim direktorima, pod uslovima utvrđenim odlukama Skupštine, odnosno Nadzornog odbora i
• preduzima druge radnje u vezi sa ostvarivanjem prava, obaveza i odgovornosti Izvršnih direktora, u okviru odvijanja radnog odnosa ili drugog vida njihovog radnog angažovanja, a pod uslovima utvrđenim zaključenim ugovorima o radu, odnosno ugovorima o angažovanju.
9.7 Kvorum za održavanje i način održavanja sednica Nadzornog odbora - Kvorum za rad sednice Nadzornog odbora jeste većina od ukupnog broja članova Nadzornog odbora.
Sednice Nadzornog odbora mogu se održati i pisanim ili elektronskim putem, telefonom, telegrafom, telefaksom ili upotrebom drugih sredstava audio-vizuelne komunikacije, pod uslovom da se tome ne protivi nijedan član Nadzornog odbora u pisanoj formi.
Smatra se da su lica koja na ovaj način učestvuju na sednici, prisutna sednici.
Odsutni članovi Nadzornog odbora mogu glasati i pisanim putem, kada se za potrebe kvoruma za rad Nadzornog odbora smatra da su prisustvovali sednici.
9.8 Odlučivanje na sednicama Nadzornog odbora - Odluke Nadzornog odbora donose se većinom glasova prisutnih članova Nadzornog odbora, osim ukoliko ovim statutom ili Poslovnikom o radu Nadzornog odbora nije drugačije predviđeno.
Ako su glasovi članova Nadzornog odbora pri odlučivanju jednako podeljeni, odlučujući je glas Predsednika Nadzornog odbora.
9.9 Komisije Nadzornog odbora - Nadzorni odbor obavezno obrazuje Komisiju za reviziju, a može obrazovati i druge komisije u skladu sa Zakonom, a čiji su uslovi za izbor, broj članova, mandat, razrešenje, naknade, način rada, kao i sva ostala relevantna pitanja regulisana odgovarajućom odlukom Nadzornog odbora.
Pored komisija predviđenih Zakonom, Nadzorni odbor može da obrazuje i druge stalne ili ad hoc komisije, koje će se baviti pitanjima relevantnim za rad Nadzornog odbora.
Komisije Nadzornog odbora dužne su da o svom radu redovno izveštavaju Nadzorni odbor, u skladu sa odlukom o njihovom obrazovanju.
9.10 Poslovnik o radu Nadzornog odbora - Nadzorni odbor donosi svoj poslovnik (kao i izmene i dopune Poslovnika) kojim se bliže utvrđuje način rada i odlučivanja Nadzornog odbora u skladu sa Zakonom i ovim statutom.
Izvršni Odbor I Generalni Direktor
Član 10.
10.1 Način izbora, broj članova i sastav - Izvršni odbor (u daljem tekstu: Izvršni odbor) ima 5 (pet) članova.
Članovi Izvršnog odbora su izvršni direktori (u daljem tekstu: Izvršni direktori).
Izvršni direktori ne mogu imati zamenike.
Izvršne direktore imenuje Nadzorni odbor.
Predlog kandidata za Izvršnog direktora daje Komisija za imenovanje.
Ako nije formirana Komisija za imenovanje, predlog za kandidata može dati svaki član Nadzornog odbora.
10.2 Generalni direktor i zastupanje Društva - Nadzorni odbor imenuje jednog od Izvršnih direktora ovlašćenih za zastupanje Društva za generalnog direktora Društva (u daljem tekstu: Generalni direktor).
Generalni direktor je zakonski zastupnik Društva, koordinira rad izvršnih direktora i organizuje poslovanje Društva.
Nadzorni odbor može odlučiti da, pored Generalnog direktora, Društvo kao zakonski zastupnici zastupaju još jedan ili više Izvršnih direktora.
Zakonski zastupnici Društva (Generalni direktor ili drugi Izvršni direktor/Izvršni direktori koji po odluci Nadzornog odbora budu zastupnici Društva) zastupaju Društvo pojedinačno.
Osim zakonskih zastupnika, u skladu sa Zakonom, Društvo mogu da zastupaju i druga lica koja Nadzorni odbor ovlasti svojom odlukom.
Nadzorni odbor utvrđuje uslove pod kojima druga lica zastupaju Društvo.
10.3 Delokrug - Izvršni odbor:
1) vodi poslove Društva i određuje unutrašnju organizaciju Društva;
2) odgovara za tačnost poslovnih knjiga Društva;
3) odgovara za tačnost finansijskih izveštaja Društva;
4) usvaja godišnji plan nabavki Društva;
5) donosi odluke iz oblasti cenovne politike;
6) priprema sednice Skupštine i predlaže dnevni red Skupštine (sa predlozima odluka i drugim materijalima predviđenim Zakonom) Nadzornom odboru;
7) izračunava iznose dividendi koje u skladu sa Zakonom, Statutom i odlukom Skupštine pripadaju pojedinim klasama akcionara, određuje dan i postupak njihove isplate, a određuje i način njihove isplate u okviru ovlašćenja koja su mu data Statutom ili odlukom Skupštine;
8) izvršava odluke Skupštine i Nadzornog odbora;
9) vrši druge poslove i donosi odluke u skladu sa Zakonom, ovim statutom, odlukama Skupštine i Nadzornog odbora.
Izvršni odbor u vođenju poslova Društva postupa samostalno.
Izvršni odbor odlučuje i postupa van sednica.
Ako ne postoji saglasnost izvršnih direktora po određenom pitanju, kao i u drugim slučajevima predviđenim Poslovnikom o radu Izvršnog odbora, Generalni direktor može sazvati sednicu Izvršnog odbora.
Kvorum za rad sednice Izvršnog odbora jeste većina od ukupnog broja Izvršnih direktora.
Na sednici Izvršnog odbora odluka se donosi većinom glasova izvršnih direktora, a u slučaju jednake podele glasova glas Generalnog direktora je odlučujući.
10.4 Prestanak mandata i razrešenje Izvršnih direktora - Mandat svakog od Izvršnih direktora, prestaje istekom perioda na koji je izabran.
Ako neki od Izvršnih direktora, u toku trajanja mandata, prestane da ispunjava uslove da bude Izvršni direktor, smatra se da mu je prestao mandat danom prestanka ispunjenosti tih uslova.
Nadzorni odbor može razrešiti Izvršnog direktora i pre isteka mandata na koji je izabran, bez navođenja razloga.
10.5 Ostavka Izvršnih direktora - Izvršni direktor može, u svako doba, Nadzornom odboru dati ostavku pisanim putem.
Ostavka proizvodi dejstvo danom podnošenja, osim ako u njoj nije naveden neki kasniji datum.
10.6 Poslovnik o radu Izvršnog odbora - Izvršni odbor donosi svoj poslovnik (kao i izmene i dopune Poslovnika), kojim se bliže utvrđuje način rada i odlučivanja Izvršnog odbora u skladu sa Zakonom i ovim statutom.
Sekretar Društva
Član 11.
11.1 Izbor - Društvo ima sekretara Društva koga imenuje Nadzorni odbor (u daljem tekstu: Sekretar).
11.2 Mandat - Mandat Sekretara traje do razrešenja od strane Nadzornog odbora.
11.3 Zarada (naknada) i druga prava i dužnosti Sekretara - Zaradu (naknadu za rad) i druga prava i dužnosti Sekretara utvrđuje Nadzorni odbor odlukom o imenovanju Sekretara, na predlog Predsednika Nadzornog odbora Društva.
Sekretar može biti lice koje je zaposleno u Društvu.
11.4 Delokrug - Sekretar je naročito odgovoran za:
1) pripremu sednica i vođenje zapisnika sa sednica Skupštine, Nadzornog odbora i Izvršnog odbora;
2) vođenje registra zapisnika sednica Skupštine i knjige odluka;
3) vođenje registra zapisnika sednica Nadzornog odbora i Izvršnog odbora i knjige odluka;
4) čuvanje dokumenata utvrđenih Zakonom i ovim statutom Društva, osim finansijskih izveštaja;
5) organizovanje praćenja izvršavanja odluka Skupštine i Nadzornog odbora;
6) komunikaciju Društva sa akcionarima i omogućavanje pristupa aktima i dokumentima iz tačke 4) ovog člana, a u skladu sa Zakonom;
7) organizovanje poslova koordinacije korporativno-pravne prakse korporativnih organa Društva i njegovih zavisnih društava, kao i koordinacije drugih aktivnosti u korporativno-pravnom segmentu poslovanja od značaja za Društvo i njegova zavisna društva;
8) organizovanje rada organizacione celine Društva, formirane za podršku poslovima iz delokruga Sekretara (Sekretarijat Društva),
9) druge dužnosti i obaveze u skladu sa Zakonom, ovim statutom, odlukom o njegovom imenovanju i drugim odlukama Nadzornog odbora.
Postupak Izmena I Dopuna Statuta
Član 12.
12.1 Nadležnost za donošenje izmena i dopuna Statuta - Skupština donosi odluku o izmenama i dopunama Statuta, na način predviđen ovim statutom.
12.2 Stupanje na snagu i početak primene izmena i dopuna Statuta - Izmene i dopune Statuta stupaju na snagu i primenjuju se u roku predviđenom konkretnom odlukom Skupštine.
Prelazne I Završne Odredbe
Član 13.
13.1 Stupanje na snagu - Ovaj Statut stupa na snagu osmog dana po objavljivanju na oglasnoj tabli društva.
13.2 Prestanak važenja ranijeg Statuta - Stupanjem na snagu ovog statuta prestaje da važi Statut Akva a.d. od dana 6.7.2005. godine.
