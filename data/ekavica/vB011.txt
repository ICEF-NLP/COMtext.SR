Republika Srpska
Vlada
Uredba O Izmenama I Dopunama Uredbe O Određivanju Nagrada I Naknada Notarima U Republici Srpskoj
Banja Luka, oktobar 2013. godine
Predlog
Na osnovu člana 123. stav 1. Zakona o notarima („Službeni glasnik Republike Srpske“, br. 86/04, 02/05, 74/05, 76/05, 91/06, 37/07, 50/10 i 78/11) i člana 43. stav 2. Zakona o Vladi Republike Srpske („Službeni glasnik Republike Srpske“, broj 118/08), Vlada Republike Srpske na sednici održanoj 12.10.2013. godine, donosi Uredbu O Izmenama I Dopunama Uredbe O Određivanju Nagrada I Naknada Notarima U Republici Srpskoj
Član 1.
U Uredbi o određivanju nagrada i naknada notarima u Republici Srpskoj („Službeni glasnik Republike Srpske“, broj 54/12), u članu 3. posle stava 1. dodaje se novi stav 2. koji glasi:
„(2) Notar je dužan da u notarskoj kancelariji jasno istakne obavezne notarske radnje sa cenom notarske usluge, kao i ukupne troškove notarskih usluga u postupku registracije poslovnih subjekata, te navede one usluge koje stranka dodatno po svojoj volji može zahtevati od notara.”
Član 2.
U članu 8. u tački v) posle reči: „originala“ reč: „i“ briše se i dodaje zapeta, a u tački g) posle reči: „izvršenja“ dodaje se reč: „i“ i nova tačka d) koja glasi:
„d) za overu potpisa osnivača ili ovlašćenog lica, prilikom osnivanja kao i izmena i dopuna osnivačkog akta, kod jednočlanog društva sa ograničenom odgovornošću koje uplaćuje propisani minimalni novčani deo osnovnog kapitala“.
Član 3.
U Prilogu Uredbe o određivanju nagrada i naknada notarima u Republici Srpskoj, u Tarifi o određivanju nagrada i naknada notarima u Republici Srpskoj, u Tarifnom broju 7. u stavu 1. broj: „600“ zamenjuje se brojem: „400“.
Član 4.
U Prilogu Uredbe o određivanju nagrada i naknada notarima u Republici Srpskoj, u Tarifi o određivanju nagrada i naknada notarima u Republici Srpskoj, posle Tarifnog broja 7. dodaje se novi Tarifni broj 7 a. koji glasi:
„Tarifni broj 7 a.
(1) Za overu potpisa osnivača, ako je osnivač fizičko lice, kod jednočlanog društva sa ograničenom odgovornošću koje uplaćuje propisani minimalni novčani deo osnovnog kapitala, prilikom osnivanja, kao i izmena i dopuna osnivačkog akta, notaru pripada nagrada u iznosu od 7 bodova.
(2) Za overu potpisa osnivača ili ovlašćenog lica, ako je osnivač pravno lice, kod jednočlanog društva sa ograničenom odgovornošću koje uplaćuje propisani minimalni novčani deo osnovnog kapitala, prilikom osnivanja, kao i izmena i dopuna osnivačkog akta, notaru pripada nagrada u iznosu od 90 bodova.“
Član 5.
Ova uredba stupa na snagu osmog dana od dana objavljivanja u „Službenom glasniku Republike Srpske“.
Broj: 120/17 Datum: 12.10.2013.
Predsednica Vlade
Željka Cvijanović
Obrazloženje Uredbe O Određivanju Nagrada I Naknada Notarima U Republici Srpskoj
I Pravni Osnov
Pravni osnov za donošenje Uredbe o izmenama i dopunama Uredbe određivanju nagrada i naknada notarima u Republici Srpskoj sadržan je u odredbi člana 123. Zakona o notarima („Službeni glasnik Republike Srpske“, br. 86/04, 02/05, 74/05, 76/05, 91/06, 37/07, 50/10 i 78/11), kojom je propisano da notari imaju pravo na nagradu i naknadu za svoj rad u visini i na način uređen Uredbom o određivanju nagrada i naknada notarima u Republici Srpskoj, koju na predlog ministra pravde donosi Vlada Republike Srpske, uz pribavljeno mišljenje Notarske komore Republike Srpske.
II Usklađenost Sa Ustavom, Pravnim Sistemom I Pravilima Normativnopravne Tehnike
Prema Mišljenju Republičkog sekretarijata za zakonodavstvo broj: 22/01 - 21 - 753/13 od 3. oktobra 2013. godine, pravni osnov za donošenje Uredbe o izmenama i dopunama Uredbe određivanju nagrada i naknada notarima u Republici Srpskoj sadržan je u članu 123. Zakona o notarima („Službeni glasnik Republike Srpske“, br. 86/04, 02/05, 74/05, 76/05, 91/06, 37/07, 50/10 i 78/11), kojim je propisano da notari imaju pravo na nagradu i naknadu za svoj rad u visini i na način uređen Uredbom o određivanju nagrada i naknada notarima u Republici Srpskoj, koju na predlog ministra pravde donosi Vlada Republike Srpske, uz pribavljeno mišljenje Notarske komore Republike Srpske i članu 43. stav 2. Zakona o Vladi Republike Srpske („Službeni glasnik Republike Srpske“, broj 118/08), kojim je dato u nadležnost Vladi da, pored ostalog, uredbom bliže uređuje odnose od značaja za izvršenje zakona.
Uredbom o određivanju nagrada i naknada notarima u Republici Srpskoj određuje se način vrednovanja notarskog posla i obračunavanje nagrade za rad notara i naknade troškova u vezi sa obavljenim radom notara.
U skladu sa nadležnostima notara, kao nosioca javnih ovlašćenja, propisanih Zakonom o notarima, notari vrše notarsku obradu isprava, izdaju potvrde i overavaju potpise, rukoznake i prepise.
Takođe, u oblasti poslovanja privrednih društava, pravni poslovi za koje je obavezna notarska obrada ili notarska potvrda, kao i vrste poslova i akata za koje notar vrši overe, propisane su i Zakonom o privrednim društvima („Službeni glasnik Republike Srpske“, br. 127/08, 58/09, 100/11 i 67/13).
Predloženom uredbom, uvodi se obaveza notara da u notarskoj kancelariji imaju jasno istaknute obavezne notarske radnje sa cenom notarske usluge kao i ukupne troškove registracije, kao i notarske usluge koje stranka dodatno po svojoj volji može zahtevati od notara.
Osim toga, predloženo je da se nagrada u stalnom iznosu, pored već propisanih notarskih poslova, određuje i za overu potpisa osnivača ili ovlašćenog lica, prilikom osnivanja kao i izmena i dopuna osnivačkog akta, kod jednočlanog društva sa ograničenom odgovornošću koje uplaćuje propisani minimalni novčani deo osnovnog kapitala.
Takođe, smanjuje se broj bodova za notarsku obradu osnivačkih akata privrednih društava, ustanova i ostalih poslovnih subjekata koji se osnivaju sa 600 na 400 bodova.
Isto tako, predloženo je da za overu potpisa osnivača ili ovlašćenog lica, kod jednočlanog društva sa ograničenom odgovornošću koje uplaćuje propisani minimalni novčani deo osnovnog kapitala, prilikom osnivanja kao i izmena i dopuna osnivačkog akta, notaru pripada nagrada u iznosu od 90 bodova, ako je osnivač pravno lice, a 7 bodova ako je osnivač fizičko lice.
Imajući u vidu da postoji pravni osnov za donošenje ove uredbe i da se istom vrši usaglašavanje sa Zakonom o privrednim društvima te da je usaglašena sa Pravilima normativno pravne tehnike za izradu zakona i drugih propisa Republike Srpske („Službeni glasnik Republike Srpske“, br. 13/06 i 20/06) mišljenje je da se Uredba o izmenama i dopunama Uredbe o određivanju nagrada i naknada notarima u Republici Srpskoj može uputiti Vladi na razmatranje.
III Usklađenost Sa Propisima Evropske Unije
U mišljenju Ministarstva za ekonomske odnose i regionalnu saradnju, broj: 17.03 - 20 - 2378/13 od 8. oktobra 2013. godine, je konstatovano:
Nakon uvida u propise Evropske unije i analize odredbi Predloga uredbe o izmenama i dopunama Uredbe o određivanju nagrada i naknada notarima u Republici Srpskoj nije ustanovljeno da EU acquis sadrži izvore koji su relevantni za predmet uređivanja dostavljenog predloga zbog čega u Izjavi o usklađenosti stoji ocena „neprimenjivo“.
IV Razlozi Za Donošenje Uredbe
Uredbom o određivanju nagrada i naknada notarima u Republici Srpskoj određuje se način vrednovanja notarskog posla i obračunavanje nagrade za rad notara i naknade troškova u vezi sa obavljenim radom notara.
Nadležnosti notara, kao nosioca javnih ovlašćenja, propisane su Zakonom o notarima („Službeni glasnik Republike Srpske“, br. 86/04, 02/05, 74/05, 76/05, 91/06, 37/07, 50/10 i 78/11) i na osnovu tih ovlašćenja notari vrše notarsku obradu isprava, izdaju potvrde i overavaju potpise, rukoznake i prepise.
U oblasti poslovanja privrednih društava, pravni poslovi za koje je obavezna notarska obrada ili notarska potvrda, kao i vrste poslova i akata za koje notar vrši overe, propisane su i Zakonom o privrednim društvima, te uzimajući u obzir činjenicu da je donesen Zakon o izmenama i dopunama Zakona o privrednim društvima („Službeni glasnik Republike Srpske“, broj 67/13), bilo je neophodno izvršiti usklađivanje Uredbe o određivanju nagrada i naknada notarima u Republici Srpskoj sa izmenama i dopunama pomenutog zakona.
Takođe, predlogom ove uredbe, uvodi se obaveza notara da u notarskoj kancelariji imaju jasno istaknute obavezne notarske radnje sa cenom notarske usluge kao i ukupne troškove registracije, te navedene one notarske usluge koje stranka dodatno po svojoj volji može zahtevati od notara.
U skladu sa Ekonomskom politikom Republike Srpske za 2013. godinu i započetom reformom procesa registracije poslovnih subjekata, izmenama i dopunama ove Uredbe direktno se doprinosi ispunjenju jednog od ciljeva ekonomske politike, definisanom kao jačanje aktivnosti Republike na planu podrške privredi i unapređivanju poslovnog okruženja (nastavak reforme procesa započinjanja poslovanja u Republici Srpskoj, smanjenje administrativnih barijera i taksa u toku poslovanja).
Donošenjem ove uredbe, Vlada Republike Srpske omogućiće da se domaća fizička i pravna lica, kao i strani investitori, prilikom registracije privrednih subjekata maksimalno rasterete troškova notarskih usluga.
Notarska komora Republike Srpske dostavila je mišljenje na Predlog uredbe, broj: 821/13 od 27. septembra 2013. godine.
V Obrazloženje Predloženih Rešenja
Članom 1. Predloga uredbe dodat je u članu 3. važeće Uredbe novi stav 2. kojim je uvedena obaveza notarima da u notarskoj kancelariji imaju jasno istaknute obavezne notarske radnje sa cenom usluge, kao i ukupne troškove notarskih usluga u postupku registracije poslovnih subjekata, te navedene one notarske usluge koje stranka dodatno po svojoj volji može zahtevati od notara.
Članom 2. Predloga uredbe dodata je u članu 8. nova tačka d), kojom je propisano da se nagrada u stalnom iznosu, pored već propisanih notarskih poslova, određuje i za overu potpisa osnivača ili ovlašćenog lica, prilikom osnivanja, kao i izmena i dopuna osnivačkog akta, kod jednočlanog društva sa ograničenom odgovornošću koje uplaćuje propisani minimalni novčani deo osnovnog kapitala.
Članom 3. Predloga uredbe, u Tarifnom broju 7. izmenjen je stav 1. tako da za notarsku obradu osnivačkih akata privrednih društava, ustanova i ostalih poslovnih subjekata koji se osnivaju, umesto dosadašnjih 600 bodova, može se odrediti nagrada po tarifnom broju 1, ne manje od 400 bodova, čime je umanjen broj bodova, odnosno opšti minimum za obračun cene pomenute notarske usluge.
Članom 4. Predloga uredbe, u Tarifi o određivanju nagrada i naknada, posle Tarifnog broja 7. dodat je novi Tarifni broj 7 a. kojim je propisano da za overu potpisa osnivača ili ovlašćenog lica, kod jednočlanog društva sa ograničenom odgovornošću koje uplaćuje propisani minimalni novčani deo osnovnog kapitala, prilikom osnivanja, kao i izmena i dopuna osnivačkog akta, notaru pripada nagrada u iznosu od 90 bodova, ako je osnivač pravno lice.
Ako je osnivač fizičko lice, notaru pripada nagrada u iznosu od 7 bodova.
Ovom odredbom se vrši usklađivanje Uredbe o određivanju nagrada i naknada notarima u Republici Srpskoj sa Zakonom o izmenama i dopunama Zakona o privrednim društvima („Službeni glasnik Republike Srpske“, broj 67/13), s obzirom na to da je članom 2. pomenutog zakona propisano da se kod jednočlanog društva sa ograničenom odgovornošću koje uplaćuje propisani minimalni novčani deo osnovnog kapitala (koji sada iznosi minimalno 1 KM), prilikom osnivanja, kao i prilikom izmena i dopuna osnivačkog akta, vrši overa potpisa osnivača na osnivačkom aktu, umesto dosadašnje notarske obrade osnivačkog akta prilikom osnivanja odnosno notarskog potvrđivanja prilikom izmena i dopuna osnivačkog akta.
Članom 5. Predloga uredbe je propisano da ista stupa na snagu osmog dana od dana objavljivanja u „Službenom glasniku Republike Srpske“.
VI Finansijska Sredstva
Za sprovođenje ove uredbe nisu potrebna finansijska sredstva.
