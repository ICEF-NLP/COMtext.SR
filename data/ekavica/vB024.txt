U Ime Naroda Vrhovni kasacioni sud, u veću sastavljenom od sudija: Petra Matića, predsednika veća, Nikoline Perić i Marije Kasa, članova veća, u parnici po tužbi tužioca Radana Antića iz Beograda, ul. Maljenska br. 18, koga zastupa punomoćnik Luka Stević, advokat iz Valjeva, protiv tuženih Republike Srbije, koju zastupa Republički javni pravobranilac tužene Opštine Valjevo, koju zastupa Zajedničko javno pravobranilaštvo, radi isplate 7.946.345,11 dinara, odlučujući o revizijama tužioca i tužene Republike Srbije, izjavljenim protiv presude Okružnog suda u Valjevu Gž. br. 47/08 od 11.4.2008. godine, u sednici veća održanoj dana 17.6.2010. godine, doneo Presudu
ODBIJA SE, kao neosnovana revizija tužioca Radana Antića iz Beograda, izjavljena protiv presude Okružnog suda u Valjevu Gž. br. 99/08 od 12.7.2008. godine.
USVAJA SE, revizija tužene Republike Srbije, PREINAČUJU presuda Okružnog suda u Valjevu Gž. br. 99/08 od 12.7.2008. godine i presuda Opštinskog suda u Valjevu P. br. 313/03 u delu u kome je tužena obavezana da tužiocu isplati pravnosnažno dosuđeni utuženi iznos i troškove spora i PRESUĐUJE:
ODBIJA SE, kao neosnovan tužbeni zahtev tužioca Radana Antića iz Beograda za obavezivanje tužene Republike Srbije da mu plati novčani iznos od 7.946.345,11 dinara, sa zakonskom zateznom kamatom na iznos od 6.468.816,00 dinara, počev od 8.1.2007. godine pa do isplate, a na iznos od 1.477.529,01 dinara počev od 10.1.2007. godine, pa do isplate, i troškove spora u iznosu od 412.350,00 dinara.
Svaka stranka snosi svoje troškove spora.
Obrazloženje
Presudom Opštinskog suda u Valjevu P. br. 313/03 od 12.2.2007. godine, delimično je usvojen tužbeni zahtev i obavezana tužena Republika Srbija da tužiocu isplati 7.946.345,11 dinara sa zakonskom zateznom kamatom na iznos od 6.468.816,00 dinara, počev od 8.1.2007. godine pa do isplate, a na iznos od 1.477.529,01 dinara počev od 10.1.2007. godine, pa do isplate.
Odbijen je kao neosnovan tužbeni zahtev prema tuženoj Opštini Valjevo i za isplatu kamate na dosuđenu glavnicu počev od 12.2.2003. godine stavom 2. izreke prvostepene presude.
Rešenjem o troškovima spora sadržanim u stavu 3. i 4. izreke prvostepene presude tužena Republika Srbija je obavezana da tužiocu plati parnične troškove u iznosu od 187.650,00 dinara, a tužilac da tuženoj Opštini Valjevo plati troškove spora u iznosu od 141.200,00 dinara.
Okružni sud u Valjevu presudom Gž. br. 99/08 od 12.7.2008. godine odbija kao neosnovanu žalbu tužioca i potvrđuje pomenutu prvostepenu presudu u stavu prvom, drugom i četvrtom izreke.
Preinačuje rešenje o troškovima spora sadržano u stavu 3. izreke prvostepene presude i tuženu Republiku Srbiju obavezuje da tužiocu pored dosuđenih troškova u iznosu od 187.675,00 dinara plati još i troškove u iznosu od 224.675,00 dinara, ukupno 412.350,00 dinara.
Protiv drugostepene presude blagovremene i dozvoljene revizije izjavljuju tužilac i tuženi Republika Srbija.
Tužilac reviziju izjavljuje zbog pogrešne primene materijalnog prava, a tužena zbog bitne povrede ZPP i pogrešne primene materijalnog prava.
Drugostepenu presudu tužilac pobija u delu u kome je odbijen u celosti tužbeni zahtev u odnosu na tuženu Opštinu Valjevo i u delu u kome je odbijen zahtev za dosudu kamate na dosuđenu glavnicu počev od utuženja pa do pravnosnažnog dosuđenja.
Revizijom pobija i rešenje o troškovima spora sadržano u stavu 4. izreke prvostepene presude kojim je obavezan da drugostepenoj Opštini Valjevo isplati parnične troškove.
Tužena drugostepenu presudu revizijom pobija u delu u kome je obavezana da plati pravnosnažno dosuđeni iznos glavnice i kamate i troškove spora.
Republički javni tužilac se o izjavljenim revizijama nije izjasnio.
Vrhovni kasacioni sud je ispitao drugostepenu presudu na način propisan članom 399. ZPP i odlučio kao u izreci revizijske presude iz sledećih razloga:
Revizija tužioca nije osnovana.
Osnovana je revizija tužene.
Nižestepene presude nisu zahvaćene bitnom povredom iz člana 361. stav 2. tačka 9. ZPP na koju se u revizijskom postupku pazi po službenoj dužnosti.
Na ostale bitne povrede koje mogu biti osnovan revizijski razlog tužena ne ukazuje.
U sporu po tužbi tužioca prvostepeni sud je utvrdio:
Presudom Vojnog suda valjevske vojne oblasti sudski broj 309/45 od 15.5.1945. godine Mihailo Rudić je osuđen zbog krivičnog dela ratnog zločina iz člana 13. i krivičnog dela narodnog neprijatelja iz člana 14. Uredbe o Vojnim sudovima i osuđen na kaznu smrti streljanjem uz trajan gubitak građanske časti i konfiskaciju celokupne pokretne i nepokretne imovine.
Viši vojni sud Jugoslavenske Armije je presudom II sudski br. 997/45 od 25.6.1945. godine odbio kao neosnovanu žalbu okrivljenog Mihaila Rudića i potvrdio pomenutu prvostepenu presudu.
Po pravnosnažnosti prvostepene presude ista je izvršena.
Osuđeni Mihailo Rudić je streljan.
Njegova pokretna i nepokretna imovina konfiskovana.
Konfiskacija je sprovedena rešenjem – zaključkom Sreskog suda u Valjevu od 19.9.1953. godine.
Vrhovni vojni tužilac je podigao zahtev za zaštitu zakonitosti 5.12.2001. godine, protiv pomenute prvostepene i drugostepene presude, a zbog povrede odredbi o ponavljanju krivičnog postupka u nadležnosti vojnih sudova i prekoračenju optužbe.
Zahtev je zasnovan na činjenicama da veće prvostepenog suda nije bilo propisno sastavljeno, da zapisnik o glavnom pretresu nije potpisao predsednik Vojnog suda kao presedatelj i da Živan Jeremić nije mogao biti predsednik veća zato što je u toku istrage bio istražitelj i obavio sve istražne radnje, te da nisu bili ispunjeni uslovi za ponavljanje krivičnog postupka, i da je optužba prekoračena.
Savezni sud presudom Kzs-51/2001 od 27.4.2002. godine uvažava podignuti zahtev za zaštitu zakonitosti Vrhovnog vojnog tužioca, ukida presudu Vojnog suda vojne oblasti sudski br. 309/45 od 15.5.1945. godine i Višeg vojnog suda Jugoslovenske Armije II sudski br. 997/45 od 25.6.1945. godine i predmet vraća Vojnom sudu u Beogradu na ponovno odlučivanje.
Vojni sud u Beogradu rešenjem Kv. br. 209/02 od 29.10.2002. godine, odlučuje da nema mesta optužbi i obustavlja krivični postupak po optužnici Vojnog tužioca u Valjevu Iz. br. 658/45 od 8.5.1945. godine protiv Mihaila Rudića, civila iz Valjeva, zbog krivičnog dela ratnog zločina i narodnog neprijatelja iz člana 13. i 14. Uredbe o vojnim sudovima, jer je zbog smrti optuženog isključeno krivično gonjenje.
Vrednost konfiskovane imovine koja ne može da se vrati u naturalnom obliku iznosi 6.468.816,00 dinara i 1.477.529,01 dinara, ukupno 7.946.345,11 dinara.
Tužilac je sin Mihaila Rudića bivšeg iz Valjeva.
Na osnovu tako utvrđenog činjeničnog stanja, nižestepeni sudovi su delimično usvojili tužbeni zahtev i obavezali tuženu Republiku Srbiju da tužiocu isplati protivvrednost konfiskovane imovine sa kamatom od dana utvrđenja njene vrednosti pa do isplate.
Prvostepeni sud obavezuje tuženu na isplatu dosuđenog iznosa na osnovu odredbe člana 210. stav 2. ZOO, protivvrednost konfiskovane imovine dosuđuje zato što je ukidanjem presuda vojnih sudova od 15.5. i 25.6.1945. godine i obustavom krivičnog postupka protiv Mihaila Rudića otpao osnov za zadržavanje konfiskovane imovine.
Drugostepeni okružni sud u Valjevu potvrđuje prvostepenu presudu, odbija žalbu tužene i suprotno rezonu prvostepenog suda za dosuđivanje protivvrednosti konfiskovane imovine, pravni osnov za usvajanje tužbenog zahteva nalazi u odredbi člana 556. stav 1. Zakonika o krivičnom postupku („Službeni list SRJ“, br. 70/01, 68/02; „Službeni glasnik RS“ br. 58/04, 85/05, 115/05 i 49/07).
Izražava pravni stav da se radi o šteti iz člana 558 stav 1. Zakonika o krivičnom postupku i da je visina štete odmerena i dosuđena na način propisan članom 185. i 189. ZOO.
Sa tog razloga drugostepeni sud ne prihvata odbranu tužene datu do zaključenja glavne rasprave i ponovljenu u žalbi koja je upućivala na primenu Zakona o prijavljivanju i evidentiranju oduzete imovine i na osnov te primene zakona odbijanje tužbenog zahteva.
Suprotno izraženom pravnom stavu drugostepenog suda, revizijski sud osnovanim smatra revizijske razloge vezane za primenu Zakona o prijavljivanju i evidentiranju oduzete imovine („Službeni glasnik RS“, br. 45/05).
Članom 1. ove zakonske norme propisano je da se zakonom uređuje postupak prijavljivanja i evidentiranja imovine koja je na teritoriji Republike Srbije oduzeta bez naknade tržišne vrednosti ili pravične naknade, primenom propisa i akata o nacionalizaciji, agrarnoj reformi, konfiskaciji, sekvestraciji, eksproprijaciji i drugih propisa donetih i primenjivanih posle 9.3.1945. godine.
Propisana zakonska norma je potpuno jasna.
Njome je propisano prijavljivanje i evidentiranje imovine oduzete u Republici Srbiji i konfiskacijom na osnovu propisa primenjivanih posle 9.3.1945. godine.
Pravnom prethodniku tužioca, konfiskovana je imovina na osnovu Uredbe o vojnim sudovima od 8.2.1944. godine.
Kazna konfiskacije izrečena je presudama vojnih sudova od 15.5. i 25.6.1945. godine i sprovedena rešenjem – zaključkom Sreskog suda u Valjevu od 19.9.1953. godine.
Nije sporno da je rešenjem Vojnog suda u Beogradu Kv. br. 209/02 od 29.10.2002. godine, odlučeno da nema mesta optužbi i da je obustavljen krivični postupak po optužnici Vojnog tužioca u Valjevu br. 658/45 od 8.5.1945. godine protiv tužiočeva oca Mihaila Rudića.
Krivični postupak je obustavljen zbog toga što je zbog smrti optuženog isključeno krivično gonjenje.
Kazna konfiskacije imovine izrečena je na osnovu Zakona o konfiskaciji imovine i izvršenju konfiskacije („Službeni list FNRJ“, br. 40/45).
Izmene i dopune su propisane i objavljene u „Službenom listu FNRJ“ br. 70/45, Zakonom o potvrdi i izmenama i dopunama Zakona o konfiskaciji imovine i o izvršenju konfiskacije od 9.6.1945. godine, potvrđen je zakon sa izmenama i dopunama u izmenjenom i prečišćenom tekstu pod imenom: Zakon o konfiskaciji imovine i izvršenju konfiskacije.
Ovaj zakon je objavljen u „Službenom listu FNRJ“ br. 61/46.
Stupio je na snagu osmog dana po objavljivanju u „Službenom listu FNRJ“.
Kaznu konfiskacije izrekao je Vojni sud valjevske vojne oblasti, kao tada ovlašćeni državni organ i za krivična dela propisana u Uredbi o vojnim sudovima od 8.2.1944. godine.
Članom 7. Uvodnog zakonika za Zakonik o krivičnom postupku (“Službeni list FNRJ“, br. 40/53) bilo je propisano da odredbi Zakonika o krivičnom postupku o naknadi štete neopravdano osuđenim licima primenjivaće se samo na slučajeve kad je pravnosnažna osuda donesena posle 1.1.1945. godine.
Zakonik o krivičnom postupku Republike Srbije u članu 573. stav 2. propisuje: „U pogledu naknade štete neopravdano osuđenim i neosnovano lišenim slobode, odredba člana 7. Uvodnog zakona za Zakonik o krivičnom postupku „ Službeni list FNRJ “, br. 40/53 primenjuje se i posle stupanja na snagu ovog zakonika, osim ako se drugačije predvidi saveznim zakonom iz stava 1. ovog člana“.
Tužba u ovom sporu podneta je 12.3.2003. godine.
Prvostepena presuda u sporu po tužbi doneta je 12.2.2007. godine.
U vremenu od podnošenja tužbe, pa do donošenja prvostepene presude Narodna skupština Republike Srbije je 23.5.2005. godine proglasila Zakon o prijavljivanju i evidentiranju oduzete imovine.
Stoga se, ovaj zakon primenjuje i na tužioca.
Primenjuje se zbog toga što tužilac ceneći sve okolnosti ne može imati privilegovaniji položaj od lica na koja se odnosi Zakon o prijavljivanju i evidentiranju oduzete imovine.
Sva ova lica moraju imati jednak procesno-pravni i materijalno-pravni položaj.
To dalje podrazumeva da će se o njihovim pravima na povraćaj ili isplatu protivvrednosti oduzete imovine odlučiti na način kako to bude određeno posebnim zakonom donetim u smislu člana 9. ove zakonske norme.
To podrazumeva da je zahtev za sada preuranjen.
Sa tih iznetih razloga, revizijski sud smatra da je tužbeni zahtev preuranjen.
Sledom toga usvojena je revizija tužene, preinačene nižestepene presude u dosuđenom iznosu i tužbeni zahtev kao neosnovan odbijen.
Tako je odlučeno na osnovu procesnog ovlašćenja iz člana 407. stav 1. ZPP.
Obzirom da je uvažavanjem revizije, preinačavanjem nižestepenih presuda i odbijanjem tužbenog zahteva tužilac izgubio parnicu, nema prava na troškove spora.
To pravo ne pripada mu u smislu člana 149. stav 1. ZPP.
Tuženoj u smislu pomenute procesne norme pripada pravo na troškove spora, međutim, ona ih u smislu člana 159. stav 1. i 2. ZPP nije opredelila.
Stranka ima pravo na troškove spora prema uspehu u sporu samo ukoliko ih je opredelila.
Revizijski sud je zato na osnovu procesnog ovlašćenja iz člana 161. stav 2. a u vezi sa članom 149. stav 1. i 2. ZPP odlučio da svaka stranka snosi svoje troškove spora i preinačio nižestepene presude u delu rešenja o troškovima spora kojima je tužena obavezana da tužiocu plati troškove spora.
Predsednik veća – sudija
Petar Matić, s.r.
