Posebni Kolektivni Ugovor Za Zaposlene U Oblasti Obrazovanja I Kulture Republike Srpske
Banja Luka, avgust 2019. godine
Na osnovu člana 240. stav 3. Zakona o radu („Službeni glasnik Republike Srpske“, br. 1/16 i 66/18), člana 18. stav 2. Zakona o platama zaposlenih u osnovnim i srednjim školama i đačkim domovima u Republici Srpskoj („Službeni glasnik Republike Srpske“, broj 11/19) i člana 15. stav 2. Zakona o platama zaposlenih u oblasti kulture Republike Srpske („Službeni glasnik Republike Srpske“, broj 11/19), ministar prosvete i kulture u Vladi Republike Srpske, po ovlašćenju Vlade Republike Srpske, i Sindikat obrazovanja, nauke i kulture Republike Srpske zaključuju Posebni Kolektivni Ugovor Za Zaposlene U Oblasti Obrazovanja I Kulture Republike Srpske
I - Opšte Odredbe
Član 1.
(1) Posebnim kolektivnim ugovorom za zaposlene u oblasti obrazovanja i kulture Republike Srpske (u daljem tekstu: Kolektivni ugovor) uređuju se prava, obaveze i odgovornosti radnika i poslodavaca koja proističu iz rada i po osnovu rada, međusobni odnosi radnika i poslodavaca i druga pitanja koja nisu na potpun i celovit način uređena Zakonom o radu, Zakonom o platama zaposlenih u osnovnim i srednjim školama i đačkim domovima Republike Srpske, Zakonom o platama zaposlenih u oblasti kulture Republike Srpske, zakonima koji regulišu oblast predškolskog, osnovnog, srednjeg, specijalnog i umetničkog vaspitanja i obrazovanja, učeničkog standarda i u oblasti kulture (u daljem tekstu: zakoni delatnosti) i Odlukom o utvrđivanju uvećanja plate, visine primanja po osnovu rada i visine pomoći radniku, postupak kolektivnog pregovaranja, međusobni odnosi učesnika u zaključivanju kolektivnog ugovora i druga pitanja od značaja za uređivanje odnosa između radnika i poslodavaca.
(2) Odredbama ovog kolektivnog ugovora ne može se utvrditi manji obim prava od prava koja su određena Zakonom o radu, zakonima delatnosti i Odlukom o utvrđivanju uvećanja plate, visine primanja po osnovu rada i visine pomoći radniku.
(3) Poslodavcem, u smislu ovog kolektivnog ugovora, smatra se javna ustanova u oblasti vaspitanja, obrazovanja i kulture koja radniku na osnovu ugovora o radu daje zaposlenje.
(4) Sindikatom, u smislu ovog kolektivnog ugovora, smatra se Sindikat obrazovanja, nauke i kulture Republike Srpske.
Član 2.
Ovaj kolektivni ugovor odnosi se na sve poslodavce i zaposlene u oblasti: predškolskog, osnovnog, srednjeg, specijalnog i umetničkog vaspitanja i obrazovanja, učeničkog standarda i u oblasti kulture, kojima je osnivač Republika Srpska (u daljem tekstu: Republika) ili jedinica lokalne samouprave i imaju sedište na teritoriji Republike.
II - ZAKLjUČIVANJE I PRIMENA UGOVORA O RADU
Član 3.
Uslovi za zaključivanje ugovora o radu, probni rad, rad radnika u drugom mestu, rad radnika u posebnim slučajevima, dopunsko osposobljavanje, stručno obrazovanje, obavljanje poslova van prostorija poslodavca, rad pripravnika regulisani su zakonskim propisima kojim se definišu radni odnosi, zakonima delatnosti i Odlukom o utvrđivanju uvećanja plate, visine primanja po osnovu rada i visine pomoći radniku.
III - Radno Vreme
Član 4.
(1) Redovno radno vreme raspoređuje se u petodnevnoj radnoj sedmici.
(2) Raspored radnog vremena, dnevni i sedmični odmor preciziraju se aktom ustanove.
IV - Odmor I Odsustvo
1. Godišnji odmor
Član 5.
(1) Godišnji odmor utvrđen Zakonom o radu uvećava se po jedan dan za svake četiri navršene godine radnog staža.
(2) Godišnji odmor uvećava se:
1) samohranom roditelju, staraocu i usvojiocu sa maloletnom decom do sedam godina za dva dana,
2) roditelju, staraocu i usvojiocu hendikepiranog deteta za tri dana,
3) invalidu rada i ratnom vojnom invalidu za dva dana.
(3) U dane godišnjeg odmora ne računaju se dani sedmičnog odmora, praznici u koje se ne radi i vreme privremene nesposobnosti za rad.
(4) Radnice koje rade na poslovima nastave i koje za vreme školskog raspusta koriste porodiljsko odsustvo godišnji odmor za tekuću kalendarsku godinu koriste po zaključivanju porodiljskog odsustva.
(5) Radnici koji u toku nastavnog procesa ispune uslove za starosnu penziju godišnji odmor koriste pre ispunjenja uslova za odlazak u penziju.
(6) Godišnji odmor za zaposlene u predškolskim ustanovama može se uvećati:
1) vaspitno-obrazovnom radniku sedam dana,
2) stručnom saradniku pet dana,
3) vaspitno-obrazovnom radniku koji primenjuje programe predškolskog vaspitanja i obrazovanja radi podrške deci sa smetnjama u psihofizičkom razvoju devet dana.
2. Plaćeno odsustvo
Član 6.
(1) Radnik ima pravo na plaćeno odsustvo u trajanju do pet dana u kalendarskoj godini u sledećim slučajevima:
1) prilikom sklapanja braka - pet radnih dana,
2) u slučaju smrti člana uže porodice - pet radnih dana,
3) u slučaju smrti člana šire porodice - dva radna dana,
4) u slučaju teže bolesti člana uže porodice - tri radna dana,
5) u slučaju teže bolesti člana šire porodice - dva radna dana,
6) prilikom rođenja deteta - tri radna dana,
7) prilikom venčanja deteta - dva radna dana,
8) dobrovoljnog davanja krvi - dva radna dana za svako davanje krvi,
9) preseljenja u drugi stan - dva radna dana,
10) elementarne nepogode kojom je ugrožena egzistencija radnika i njegove porodice - tri radna dana,
11) u slučaju obrazovanja i usavršavanja na zahtev poslodavca i na vlastiti zahtev u skladu s obrazovnim programom,
12) u slučaju sindikalnog obrazovanja i usavršavanja na kursevima i seminarima tokom trajanja kurseva i seminara,
13) za polaganje stručnog ispita - jedan radni dan i
14) u ostalim slučajevima utvrđenim pojedinačnim kolektivnim ugovorom u predškolskim ustanovama.
(2) Plaćeno odsustvo iz stava 1. ovog člana ne može biti duže od pet radnih dana u toku jedne kalendarske godine, osim u slučaju smrti člana uže porodice.
(3) Radnik, u slučaju potrebe, može u toku kalendarske godine koristiti plaćeno odsustvo po više osnova.
(4) Izuzetno od stava 2. ovog člana, u opravdanim slučajevima poslodavac može, na zahtev radnika, odobriti plaćeno odsustvo duže od pet radnih dana u toku kalendarske godine u opravdanim slučajevima, a ne duže od 15 radnih dana.
(5) Uz zahtev za korišćenje plaćenog odsustva po svim osnovima potrebno je priložiti odgovarajući dokaz o postojanju slučaja za koji se traži plaćeno odsustvo.
(6) Članom uže porodice, u smislu ovog člana, smatraju se bračni i vanbračni supružnici, njihova deca (bračna, vanbračna i usvojena), pastorčad, deca uzeta pod starateljstvo i druga deca bez roditelja uzeta na izdržavanje, majka, otac, očuh, maćeha, usvojilac, a ded i baba po majci i po ocu, braća i sestre, ako žive u zajedničkom domaćinstvu.
3. Neplaćeno odsustvo
Član 7.
(1) Radniku se može odobriti neplaćeno odsustvo do godinu dana radi:
1) obavljanja neodložnih ličnih i porodičnih poslova koje je radnik dužan obrazložiti u svom zahtevu,
2) pripremanja i polaganja ispita na visokoškolskoj ustanovi ili drugoj obrazovnoj organizaciji i pripremanja magisterija ili doktorata, ukoliko se radnik ne obrazuje u interesu poslodavca,
3) posete članu porodice koji živi u inostranstvu,
4) stručnog usavršavanja u inostranstvu, ukoliko usavršavanje nije na zahtev i u interesu poslodavca,
5) nege teško obolelog člana porodice i
6) u drugim opravdanim slučajevima.
(2) Za vreme neplaćenog odsustva prava i obaveze radnika po osnovu rada miruju, a troškove penzijskog i invalidskog osiguranja snosi korisnik neplaćenog odsustva.
V - Zaštita Radnika
1. Zaštita na radu
Član 8.
(1) Poslodavac je dužan obezbediti uslove rada i sve potrebne mere lične i kolektivne zaštite na radu kojima se štiti fizičko i psihičko zdravlje i lična i kolektivna bezbednost radnika u skladu sa Zakonom o radu, Zakonom o zaštiti na radu i drugim propisima iz oblasti zaštite na radu.
(2) Troškove mera zaštite na radu snosi poslodavac.
(3) Poslodavac je obavezan da sve radnike osigura kod osiguravajućeg društva - kolektivno osiguranje od posledica povrede na radu ili u vezi sa radom.
(4) Način i postupak ostvarivanja adekvatnih uslova rada i zaštite na radu uređuju se pravilnikom o radu, pravilnicima koje donose nadležna ministarstva i Zakonom o zaštiti na radu.
Član 9.
Posebna zaštita maloletnika, žena i materinstva, bolesnih i invalidnih lica regulisana je Zakonom o radu.
VI - Plate I Naknade
(Čl. 14, 15. i 16. odnose se samo na zaposlene u predškolskim ustanovama.)
1. Osnovna plata
Član 10.
(1) Osnovna plata obračunava se mesečno za puno radno vreme prema radnom mestu i odgovarajućoj platnoj grupi i platnoj podgrupi, odnosno koeficijentu.
(2) Osnovna plata iz stava 1. ovog člana je proizvod cene rada kao izraza vrednosti za najjednostavniji rad i koeficijenta utvrđenog prema platnoj grupi i platnoj podgrupi.
(3) Plata radnika uvećava se po osnovu staža osiguranja u skladu sa zakonskim propisima kojima se propisuju plate, a za zaposlene u predškolskim ustanovama u skladu sa propisima jedinice lokalne samouprave.
(4) Naknade za topli obrok i regres uračunate su u iznos osnovne plate iz stava 2. ovog člana i ne mogu se posebno iskazivati, osim za zaposlene u predškolskim ustanovama.
(5) Cenu rada utvrđuju Vlada Republike Srpske (u daljem tekstu: Vlada) i Sindikat obrazovanja, nauke i kulture Republike Srpske u trećem kvartalu tekuće godine za narednu budžetsku godinu.
(6) Cenu rada u predškolskim ustanovama utvrđuju poslodavac i sindikat u ustanovi i ona ne može biti manja od cene rada utvrđene stavom 5. ovog člana.
Član 11.
Radniku koji radi kraće od punog radnog vremena osnovna plata se utvrđuje srazmerno radnom vremenu koje je proveo na radu.
Član 12.
(1) Osnovna plata pripravnika iznosi 80% plate radnog mesta na koje je raspoređen.
(2) Radnik koji nema propisanu stručnu spremu (neverifikovani radnik), a privremeno obavlja poslove zbog nedostatka kadra sa propisanom spremom, prima platu 30% manju od verifikovanog radnika istog stepena stručne spreme.
Član 13.
U slučaju kada je iznos osnovne plate radnika za puno radno vreme obračunat u skladu sa zakonima delatnosti i ovim kolektivnim ugovorom ispod iznosa najniže plate u Republici, radniku se isplaćuje najniža plata.
Član 14.
Za obavljeni rad radniku u predškolskim ustanovama pripadaju plata i naknade u skladu sa Zakonom o radu i ovim kolektivnim ugovorom.
Član 15.
(1) Zaposleni u predškolskim ustanovama razvrstavaju se u platne grupe sa sledećim platnim koeficijentima:
1) prva platna grupa - poslovi na kojima se ne zahteva stručnost nekvalifikovani radnik ...... 4,50,
2) druga platna grupa - poslovi na kojima se zahteva stručnost koja se stiče srednjim obrazovanjem u trajanju od tri godine (KV radnik - III stepen) ............................................ 5,00,
3) treća platna grupa - poslovi na kojima se zahteva stručnost koja se stiče srednjim obrazovanjem u trajanju od četiri godine (SSS - IV stepen) ...................................................... 6,00,
4) četvrta platna grupa - poslovi na kojima se zahteva stručnost koja se stiče specijalizacijom na osnovu stručnosti srednjeg obrazovanja (VKV radnik - V stepen) ....... 6,50,
5) peta platna grupa - poslovi na kojima se zahteva stručnost koja se stiče višim obrazovanjem (VI stepen) .......................................... 7,50,
6) šesta platna grupa - poslovi na kojima se zahteva stručnost koja se stiče visokim obrazovanjem (VSS - VII stepen) .............................
8,00.
(2) Koeficijenti iz stava 1. ovog člana predstavljaju donju granicu koeficijenata za obračun plata.
(3) Sredstva za plate zaposlenih u predškolskim ustanovama obezbeđuju se u budžetima jedinica lokalne samouprave.
(4) Kolektivnim ugovorom kod poslodavca regulisaće se koeficijenti za svako radno mesto po utvrđenoj sistematizaciji poslova i radnih zadataka.
Član 16.
(1) Zaposlenima u predškolskim ustanovama poslodavac isplaćuje:
1) troškove jednog toplog obroka za vreme jednog radnog dana, kao i u slučaju obavljanja prekovremenog rada dužeg od tri časa dnevno, ako kod poslodavca nije organizovana ishrana radnika,
2) regres za korišćenje godišnjeg odmora i
3) zimnicu i ogrev.
(2) Visinu naknada iz stava 1. ovog člana utvrđuju poslodavac i sindikat u ustanovi svojim aktom.
2. Uvećanje osnovne plate
Član 17.
(1) Osnovna plata zaposlenih u oblasti obrazovanja i kulture uvećava se po osnovu:
1) rada noću 35%,
2) rada na dane državnih praznika i druge dane u koje se po zakonu ne radi 50%.
(2) Nastavno osoblje u školama ostvaruje pravo na uvećanje osnovne plate za rad preko norme, u skladu sa podzakonskim propisima kojima se propisuje finansiranje osnovnih i srednjih škola.
Član 18.
(1) Za sve radnike zaposlene u osnovnim školama koje su udaljene od centra opština 15 kilometara osnovna plata se uvećava za 2%.
(2) Za svaki naredni kilometar udaljenosti dodaje se uvećanje osnovne plate za 0,1%, a najviše za 3%.
(3) Za sve radnike zaposlene u osnovnim i srednjim školama koje se nalaze na teritoriji opština: Berkovići, Ljubinje, Kalinovik, Trnovo, Han Pijesak, Rudo, Čajniče, Oštra Luka, Krupa na Uni, Drinić, Kupres, Kneževo, Šekovići i Osmaci osnovna plata se uvećava za 5%.
Član 19.
U osnovnim školama koje imaju preko 24 odeljenja sekretaru i računovođi, ako škola nema administrativno-finansijskog radnika, osnovna plata uvećava se za 0,1% za svako odeljenje preko 24.
Član 20.
(1) Nastavniku razredne nastave koji radi u kombinovanom odeljenju osnovna plata uvećava se:
1) za kombinaciju od dva razreda ..................................... 5%,
2) za kombinaciju od tri razreda .................................. 8%,
3) za kombinaciju od četiri razreda ........... 10%,
4) za kombinaciju od pet razreda ................... 12%.
(2) Nastavniku predmetne nastave koji radi u kombinovanom odeljenju osnovna plata uvećava se srazmerno broju časova:
1) za kombinaciju od dva razreda ..................................... 5%,
2) za kombinaciju od tri razreda .................................. 8% i
3) za kombinaciju od četiri ili više razreda ........... 10%.
Član 21.
(1) Nastavnicima i vaspitačima koji u odeljenju ili grupi imaju decu sa posebnim potrebama osnovna plata uvećava se 1% za svako dete sa posebnim potrebama, srazmerno broju časova za nastavnike, odnosno sati za vaspitače provedenih sa tom decom u toku sedmice, a najviše 3%.
(2) Vaspitno-obrazovnim i medicinskim radnicima koji rade u školama i predškolskim ustanovama za decu sa smetnjama u razvoju osnovna plata uvećava se 10%.
(3) Ako je u vaspitnoj grupi uključeno dete sa smetnjama u razvoju i u skladu sa članom 55. zakona kojim se reguliše oblast predškolskog vaspitanja i obrazovanja angažovan saradnik za vaspitača, zbog specifičnih potreba deteta sa smetnjama u razvoju u ranom razvojnom periodu, period njegovog angažovanja zavisi od boravka deteta sa smetnjama u razvoju u grupi.
(4) Finansiranje rada saradnika za vaspitača iz stava 3. ovog člana obezbeđuje osnivač predškolske ustanove.
(5) Nastavnicima i stručnim saradnicima koji samo deo časova izvode u ustanovama za decu sa smetnjama u razvoju osnovna plata uvećava se 10% samo za te časove.
(6) Nastavnicima i stručnim saradnicima koji deo časova izvode u posebnim odeljenjima za decu sa smetnjama u razvoju, koja su formirana unutar škola, osnovna plata uvećava se 10% samo za te časove.
Član 22.
Zaposleni u ustanovama kulture koji svoje poslove obavljaju na terenu, u prirodi - s ciljem zaštite i restauracije kulturnog nasleđa, osnovna plata uvećava se za naknadu za povećane troškove boravka za vreme rada na terenu u visini 10% dnevno od cene rada utvrđene u skladu sa zakonima delatnosti.
Član 23.
(1) Radnicima u ustanovama kulture koji rade u posebnim uslovima (rad na mašinama i uređajima s povećanim opasnostima, rad s otrovima, zračenjima, kancerogenim, patogenim i sličnim materijama), ako su stalno i redovno više od 50% radnog vremena izloženi izvorima opasnosti, osnovna plata uvećava se 10%.
(2) Radnicima koji povremeno rade u laboratoriji i na terenu, a na tim mestima su propisane posebne i pooštrene mere opreza i zaštite (rad sa visokom električnom energijom, rad sa pokretnim mehaničkim delovanjima veće snage, rad u sredinama gde postoji visok nivo buke i vibracija, rad izložen štetnom elektromagnetnom zračenju, radioaktivnom zračenju i sl.), i radnicima koji su izloženi posebnom psihofizičkom opterećenju, ako stalno i redovno rade više od 50% radnog vremena pod takvim uslovima, osnovna plata uvećava se 10%.
(3) Svaka ustanova utvrdiće poslove, odnosno radna mesta s izvorima opasnosti, vreme, odnosno uslove izloženosti opasnostima, te vrstu pregleda i rokove u kojima se zaposleni moraju upućivati na periodične preglede.
Član 24.
Zaposlenima u ustanovama kulture koji redovno radno vreme ostvaruju u dve smene u radnom danu osnovna plata uvećava se 0,25% po radnom danu.
Član 25.
(1) U predškolskoj ustanovi u kojoj je broj dece odlukom osnivača uvećan za 20% od normativa propisanog propisom kojim se uređuje predškolsko vaspitanje i obrazovanje rad vaspitača definiše se kao rad sa posebnim opterećenjem.
(2) U slučaju iz stava 1. ovog člana, vaspitaču zaposlenom u predškolskoj ustanovi osnovna plata može se uvećati do 20%.
Član 26.
(1) Nastavniku, vaspitaču i stručnom saradniku u predškolskim ustanovama, osnovnim, srednjim, umetničkim i specijalnim školama i đačkim domovima, koji stekne stručno zvanje mentora, savetnika i višeg savetnika na osnovu ocenjivanja i napredovanja, osnovna plata uvećava se:
1) za stručno zvanje mentora 5%,
2) za stručno zvanje savetnika 7,5%,
3) za stručno zvanje višeg savetnika 10%.
(2) Osnovna plata glumca po kvalitativnim kategorijama stečenim na osnovu nagrada, priznanja i priznatog kvaliteta uvećava se na sledeći način:
1) prva glumačka grupa 30%,
2) druga glumačka grupa 15%.
3. Naknada plate
Član 27.
(1) Poslodavac je dužan radniku isplatiti naknadu neto plate u visini od 100%, osim u zakonom utvrđenim slučajevima i u slučajevima utvrđenim u članu 7. ovog kolektivnog ugovora.
(2) U slučaju zamene radnika koji je odsutan sa posla duže od tri nastavna dana, odnosno radna dana u predškolskim ustanovama, radnik koji ga zamenjuje ima pravo na naknadu.
(3) Radnik ima pravo na naknadu plate za vreme privremene sprečenosti za rad u skladu sa propisima o zdravstvenom osiguranju.
4. Učešće u dobiti po osnovu inovacije, izuma i tehničkih unapređenja
Član 28.
(1) Poslodavac odlukom organa upravljanja uređuje uslove i način utvrđivanja učešća radnika u dobiti ostvarenoj na osnovu inovacije, izuma, tehničkih unapređenja i drugih vidova stvaralaštva.
(2) Visinu naknade utvrđuje komisija, s tim da ova naknada ne može biti niža od 30% godišnje ostvarene dobiti po ovom osnovu.
5. Ostala primanja radnika
Član 29.
Poslodavac zaposlenima isplaćuje:
1) dnevnicu za službeno putovanje u Republici, Federaciji BiH i u inostranstvu u iznosu koji odredi Vlada posebnim aktom,
2) naknadu troškova prevoza kod dolaska na posao i povratka s posla radniku kojem je mesto stanovanja udaljeno od radnog mesta preko četiri kilometra u jednom pravcu, a najviše do 50 kilometara u jednom pravcu, u visini do pune cene mesečne prevozne karte u javnom saobraćaju, što će se bliže urediti Uputstvom o načinu obračuna naknade troškova prevoza zaposlenih u ustanovama obrazovanja i kulture Republike Srpske, koje donosi ministar, uz prethodno pribavljeno mišljenje Sindikata obrazovanja, nauke i kulture,
3) otpremninu prilikom odlaska radnika u penziju u visini tri prosečne plate radnika ostvarene u poslednja tri meseca pre ostvarivanja prava na penziju,
4) troškove za prvo polaganje pripravničkog i drugih ispita koji su u svrhu stručnog osposobljavanja radnika,
5) naknadu troškova za korišćenje sopstvenog automobila prilikom obavljanja službenog posla po nalogu poslodavca - u visini do 20% cene goriva po jednom litru za svaki pređeni kilometar i
6) naknadu po osnovu obavljanja funkcije predsednika aktiva direktora osnovnih ili srednjih škola u visini 15% na osnovnu platu.
Član 30.
(1) Poslodavac može radniku iz vlastitih sredstava isplatiti jubilarnu nagradu za deset i dvadeset godina radnog staža u oblasti obrazovanja i kulture, čija se vrednost i način utvrđuju pojedinačnim kolektivnim ugovorom ili pravilnikom kojim se propisuju radni odnosi.
(2) Poslodavac radniku isplaćuje jubilarnu nagradu u visini 10 iznosa cene rada utvrđene Odlukom Vlade za trideset godina radnog staža u obrazovanju i kulturi, u godini kada navršava te godine staža.
Član 31.
(1) U slučaju ostvarenih posebnih rezultata rada, poslodavac može zaposlenog u ustanovama u oblasti obrazovanja i kulture nagraditi dodeljivanjem jednokratne novčane naknade.
(2) Nagrada iz stava 1. ovog člana dodeljuje se u novčanom iznosu i može iznositi 50%, 70% ili 100% visine plate radnika ostvarene u prethodnom mesecu, pre dodeljivanja nagrade.
(3) Poslodavac iz stava 1. ovog člana nagrađivanje vrši na osnovu objektivnih kriterijuma utvrđenih opštim aktom škole i ustanove.
Član 32.
Vlade,
(1) Radniku ili njegovoj porodici isplaćuje se pomoć u slučaju:
1) smrti radnika - u visini tri puta po 10 iznosa cene rada utvrđene Odlukom
2) smrti člana porodice, i to: bračnog i vanbračnog supružnika, dece (bračne, vanbračne ili usvojene), pastorčadi, dece uzete pod starateljstvo i druge dece bez roditelja uzete na izdržavanje, majke, oca, očuha, maćehe, usvojioca - u visini 10 iznosa cene rada utvrđene Odlukom Vlade,
3) rođenja deteta - u visini 10 iznosa cene rada utvrđene Odlukom Vlade.
Član 33.
Primanja radnika po osnovu ovog kolektivnog ugovora isplaćivaće se iz budžeta Republike za tekuću godinu u skladu sa Zakonom o izvršenju budžeta, izuzev za radnike zaposlene u predškolskim ustanovama, čija će primanja iz ovog kolektivnog ugovora biti finansirana iz budžeta nadležne jedinice lokalne samouprave.
VII - Odgovornost Za Povredu Obaveza Iz Ugovora O Radu I Materijalna Odgovornost Radnika
1. Povreda obaveza iz ugovora o radu od strane radnika
Član 34.
(1) Povredu obaveze iz ugovora o radu radnik čini neizvršavanjem ili nemarnim, neblagovremenim i nesavesnim izvršavanjem radne obaveze.
(2) Povredu radne obaveze radnik može izvršiti činjenjem ili nečinjenjem.
(3) Za povredu radne obaveze radnik odgovara u postupku za utvrđivanje odgovornosti.
(4) Odgovornost za povredu radne obaveze ne isključuje krivičnu, prekršajnu i materijalnu odgovornost.
2. Vrste povrede radnih obaveza
Član 35.
(1) Povrede radnih obaveza mogu biti:
1) teže povrede radnih obaveza, koje su propisane Zakonom o radu i zakonima delatnosti, i
2) lakše povrede radnih obaveza, koje su utvrđene ovim kolektivnim ugovorom i opštim aktom poslodavca.
(2) Težom povredom radnih obaveza smatra se takvo ponašanje radnika na radu ili u vezi sa radom kojim se nanosi ozbiljna šteta interesima poslodavca i ponašanje radnika iz koga se osnovano može zaključiti da dalji rad radnika kod poslodavca ne bi bio moguć.
(3) Lakšom povredom radnih obaveza smatraju se propusti u radu i u vezi sa radom koji nemaju značajnije štetne posledice po poslodavca i koji se ne smatraju težim povredama radnih obaveza.
(4) Lakše povrede radnih obaveza su:
1) kašnjenje na posao i odlazak pre isteka radnog vremena,
2) nekorektan odnos prema strankama i kolegama i
3) druga ponašanja koja štete ugledu ustanova i institucija, a koja će se utvrditi opštim aktima poslodavca.
(5) Za povredu radnih obaveza i radne discipline radniku se može izreći jedna od sledećih mera:
1) pismeno upozorenje,
2) novčana kazna,
3) prestanak radnog odnosa.
(6) Mera iz stava 5. tačka 3. ovog člana ne može se izreći za lakše povrede radne obaveze.
3. Disciplinski postupak
Član 36.
(1) Ovim kolektivnim ugovorom uređuju se pokretanje, vođenje i zastarelost disciplinskog postupka za utvrđivanje disciplinske odgovornosti zbog povrede radnih obaveza i druga pitanja od značaja za zaštitu radne discipline i pitanje materijalne odgovornosti radnika.
(2) Ustanove iz oblasti vaspitanja, obrazovanja i kulture obavezne su da donesu pravilnik o disciplinskom postupku u skladu sa ovim kolektivnim ugovorom.
Član 37.
(1) Inicijativu za pokretanje disciplinskog postupka može dati svaki radnik i neposredni rukovodilac koji ima saznanja o učinjenoj povredi radne obaveze.
(2) Inicijativa za pokretanje disciplinskog postupka podnosi se u pisanoj formi i mora biti obrazložena i potkrepljena dokazima.
Član 38.
Disciplinski postupak pokreće se zahtevom, koji treba da sadrži: ime i prezime radnika koji je učinio povredu radne obaveze, radno mesto, zanimanje i druge potrebne podatke, činjenični opis povrede radne obaveze, vreme, mesto i način izvršenja, vrstu i pravnu kvalifikaciju povrede radne obaveze, posledice učinjene povrede, podatke o pričinjenoj šteti, dokaze za navode iz zahteva i drugo.
Član 39.
(1) Disciplinski postupak protiv radnika koji je učinio povredu radne obaveze pokreće neposredni rukovodilac ili lice koje on ovlasti.
(2) Postupak utvrđivanja odgovornosti za teže povrede radnih obaveza i dužnosti sprovodi disciplinska komisija.
(3) Disciplinsku komisiju čine tri člana, od kojih jedan mora biti iz reda sindikata kojem radnik pripada.
(4) Članove disciplinske komisije imenuje organ upravljanja iz reda zaposlenih, osim predstavnika sindikata, koje imenuje nadležni organ sindikata.
(5) Izuzetno, u slučajevima kada radnik nije član sindikata sve članove disciplinske komisije imenuje organ upravljanja iz reda zaposlenih.
(6) Izuzetno, u slučaju kada sindikalna organizacija odbije da imenuje svog predstavnika u disciplinsku komisiju, sve članove disciplinske komisije imenuje organ upravljanja iz reda zaposlenih.
(7) Disciplinsku komisiju imenuje organ upravljanja u roku od 60 dana od dana učinjene povrede.
Član 40.
(1) Lice ovlašćeno za pokretanje disciplinskog postupka dužno je podneti zahtev u roku od tri meseca od dana saznanja, a najkasnije u roku od šest meseci od učinjene povrede radne obaveze.
(2) Pre pokretanja disciplinskog postupka protiv radnika direktor je obavezan da sasluša radnika uz prisustvo predsednika sindikalne organizacije ili člana sindikata kojeg on ovlasti.
(3) Rešenje o pokretanju disciplinskog postupka, zajedno sa kompletnom dokumentacijom i svim prilozima, obavezno se dostavlja radniku, disciplinskoj komisiji i sindikalnoj organizaciji.
(4) Disciplinska komisija radi u punom sastavu, a odluke donosi većinom glasova.
(5) Radniku protiv kog je pokrenut disciplinski postupak organi koji vode postupak obavezni su omogućiti pristup potrebnoj dokumentaciji i prisustvo sednicama na kojima se raspravlja o disciplinskoj odgovornosti.
(6) Protiv zahteva za pokretanje disciplinskog postupka radnik može uložiti prigovor organu upravljanja u roku od osam dana od dana njegovog prijema.
Član 41.
(1) Po prijemu zahteva, predsednik disciplinske komisije poziva podnosioca zahteva, radnika protiv koga se vodi disciplinski postupak, predstavnike sindikata, svedoke i druga lica za utvrđivanje disciplinske odgovornosti.
(2) Poziv mora biti uručen osam dana pre održavanja rasprave.
(3) Raspravom rukovodi predsednik disciplinske komisije, koji daje i oduzima reč, postavlja pitanja, traži objašnjenja, a nakon toga daje reč članovima disciplinske komisije.
(4) Rasprava će se odložiti ako ne postoji dokaz da je poziv uručen, odnosno ako je radnik opravdano sprečen da dođe na raspravu, a tada se određuje novi termin održavanja rasprave.
(5) O toku rasprave vodi se zapisnik.
Član 42.
(1) Disciplinska komisija, nakon sprovedenog postupka i utvrđenog činjeničnog stanja, predlaže direktoru da obustavi postupak ako je nastupila zastara za pokretanje i vođenje postupka.
(2) U slučaju da disciplinska komisija nakon sprovedenog postupka utvrdi da radnik nije odgovoran, predlaže direktoru da radnika oslobodi odgovornosti.
(3) Ako disciplinska komisija nakon sprovedenog postupka utvrdi da je radnik odgovoran zbog učinjene povrede radne obaveze, predlaže direktoru da izrekne jednu od sledećih disciplinskih mera:
1) pismeno upozorenje,
2) novčanu kaznu, u visini do 20% osnovne plate radnika za mesec u kojem je novčana kazna izrečena, u trajanju do tri meseca, koja se izvršava obustavom od plate, na osnovu odluke poslodavca o izrečenoj meri, i
3) prestanak radnog odnosa.
(4) Disciplinska komisija može predložiti direktoru da radniku za težu povredu radne obaveze ili nepoštovanje radne discipline, u smislu stava 3. t. 2. i 3. ovog člana, ako smatra da postoje olakšavajuće okolnosti ili da povreda radne obaveze, odnosno nepoštovanje radne discipline nije takve prirode da radniku treba da prestane radni odnos, umesto otkaza ugovora o radu, izrekne jednu od sledećih mera:
1) novčanu kaznu u visini do 20% osnovne plate radnika za mesec u kome je novčana kazna izrečena u trajanju do tri meseca, koja se izvršava obustavom od plate, na osnovu odluke o izrečenoj meri i
2) pismeno upozorenje sa najavom otkaza ugovora o radu, u kojem se navodi da će poslodavac radniku otkazati ugovor o radu bez ponovnog upozorenja, ako u narednom roku od šest meseci učini povredu radne obaveze ili nepoštovanja radne discipline.
(5) Ako radnik učini propust u radu ili u vezi sa radom koji se ne smatra težom povredom radnih obaveza, u smislu člana 35. stav 2. ovog kolektivnog ugovora, na predlog disciplinske komisije direktor će ga pismeno upozoriti na takvo ponašanje ili izreći meru iz stava 3. t. 1. ili 2. ovog člana, pa ako radnik, i pored tog upozorenja, ponovi isti ili drugi propust, u roku od jedne godine, takvo ponovljeno ponašanje smatraće se težom povredom radnih obaveza zbog koje poslodavac može otkazati ugovor o radu.
Član 43.
(1) Na prvostepenu odluku radnik protiv kog se vodio disciplinski postupak i podnosilac zahteva mogu podneti žalbu drugostepenom organu, odnosno organu upravljanja u roku od 15 dana od prijema odluke.
(2) Žalba odlaže izvršenje odluke, a odluka drugostepenog organa je konačna.
Član 44.
(1) Pokretanje postupka za utvrđivanje odgovornosti radnika zastareva u roku od tri meseca od dana kada je povreda učinjena, odnosno od dana saznanja za povredu, a najdalje u roku od šest meseci od dana kada je povreda učinjena.
(2) Vođenje postupka zastareva protekom šest meseci od dana pokretanja postupka za utvrđivanje odgovornosti radnika.
(3) Izvršenju izrečene mere za povredu radne obaveze ne može se pristupiti ako je proteklo više od dva meseca od dana konačne odluke kojom je mera izrečena.
Član 45.
(1) Lakšu povredu radne obaveze utvrđuje i odgovarajuću disciplinsku meru izriče direktor ili lice koje on ovlasti.
(2) Pri izricanju disciplinske mere radnik protiv kog se mera izriče mora biti saslušan u prisustvu predstavnika sindikata kojem radnik pripada.
4. Naknade materijalne štete
Član 46.
(1) Ako radnik namerno ili iz krajnje nepažnje prouzrokuje materijalnu štetu, dužan je da je nadoknadi.
(2) Ako se visina štete ne može utvrditi u tačnom iznosu, njena se visina utvrđuje u paušalnom iznosu od strane komisije koju imenuje direktor ili lice koje on ovlasti.
(3) Ako štetu prouzrokuje više radnika, svaki od njih odgovara za deo štete koju je prouzrokovao, a ako se ne može utvrditi deo štete koju je prouzrokovao svaki pojedini radnik, smatra se da su svi podjednako odgovorni i štetu nadoknađuju u jednakim delovima.
(4) Ako je više radnika prouzrokovalo štetu krivičnim delom, za štetu odgovaraju solidarno.
(5) Ako se ne može utvrditi tačan iznos naknade štete ili ako bi utvrđivanje njene visine prouzrokovalo nesrazmerne troškove, visina naknade štete utvrđuje se u paušalnom iznosu.
(6) Ukoliko je prouzrokovana šteta znatno veća od utvrđenog paušalnog iznosa naknade štete, poslodavac može zahtevati naknadu u visini punog iznosa prouzrokovane štete.
(7) U radu komisije učestvuje i predstavnik sindikata kojem radnik pripada.
(8) Radnik koji na radu i u vezi sa radom pričini materijalnu štetu poslodavcu može se osloboditi plaćanja naknade za štetu ako bi time bila ugrožena egzistencija radnika i njegove porodice i u drugim slučajevima utvrđenim pojedinačnim kolektivnim ugovorom ili pravilnikom o radu.
Član 47.
(1) Za štetu koju radnik na radu ili u vezi sa radom pričini trećem licu radnik i poslodavac odgovaraju solidarno.
(2) Poslodavac koji je, u skladu sa stavom 1. ovog člana, nadoknadio štetu trećem licu ima pravo da zahteva da mu radnik nadoknadi isplaćeni iznos.
Član 48.
(1) Radnik ima pravo na naknadu štete od poslodavca koju pretrpi na radu ili u vezi sa radom, osim ako je šteta nastala njegovom krivicom ili krajnjom nepažnjom.
(2) Ako se između poslodavca i radnika ne postigne saglasnost o visini i načinu naknade štete, oštećena strana svoje pravo na naknadu štete ostvaruje putem nadležnog suda, u skladu sa zakonom.
5. Udaljenje radnika sa rada
Član 49.
(1) Ako je radnik zatečen u vršenju radnji za koje se osnovano sumnja da predstavljaju krivično delo, težu povredu radne obaveze ili radnji koje ugrožavaju imovinu veće vrednosti, poslodavac ga može udaljiti s rada i pre otkazivanja ugovora o radu.
(2) Udaljenje radnika sa rada može trajati najduže do tri meseca, u kom roku je poslodavac dužan da odluči o odgovornosti radnika.
(3) Ako je protiv radnika pokrenut krivični postupak, udaljenje radnika traje do okončanja krivičnog postupka, ako poslodavac drugačije ne odluči.
(4) Radnik kome je određen pritvor udaljuje se sa rada od prvog dana pritvora, dok pritvor traje.
Član 50.
Po isteku udaljenja iz člana 49. stav 2. ovog kolektivnog ugovora poslodavac je dužan da radnika vrati na rad ili da mu otkaže ugovor o radu ako za to postoje opravdani razlozi iz člana 179.
Zakona o radu.
Član 51.
(1) Za vreme privremenog udaljenja radnika sa rada, u smislu člana 49. ovog kolektivnog ugovora, radniku pripada naknada plate u visini 50% osnovne plate koju bi ostvario da je na radu.
(2) Naknadu plate za vreme privremenog udaljenja sa rada, u smislu člana 49. ovog kolektivnog ugovora, isplaćuje poslodavac, uz pravo na regresni zahtev od organa koji je pokrenuo krivični postupak, odnosno odredio pritvor.
Član 52.
Radniku koji je bio privremeno udaljen sa rada, u smislu člana 49. ovog kolektivnog ugovora, pripada razlika između iznosa naknade plate primljene po osnovu člana 51. stav 1. ovog kolektivnog ugovora i punog iznosa plate, i to:
1) ako krivični postupak protiv njega bude obustavljen pravnosnažnom odlukom, ili ako pravnosnažnom odlukom bude oslobođen optužbe, ili je optužba protiv njega odbijena, ali ne zbog nenadležnosti, na teret organa koji je pokrenuo krivični postupak, odnosno odredio pritvor,
2) ako radniku ne prestane radni odnos zbog učinjene teže povrede radne dužnosti, na teret poslodavca.
VIII - Zaštita Prava Radnika
Član 53.
(1) Ako radnik smatra da mu je od strane poslodavca povređeno pravo iz radnog odnosa, može podneti zahtev poslodavcu da mu obezbedi ostvarivanje tog prava u roku od 30 dana od dana saznanja za povredu prava, a najdalje u roku od tri meseca od dana učinjene povrede.
(2) U slučaju zahteva radnika, direktor ili organ upravljanja su obavezni dati pismeni odgovor u roku od 30 dana od dana podnošenja, a ako u tom roku ne odluči, smatraće se da je zahtev prihvaćen.
(3) U slučaju povrede prava radnika pre traženja zaštite kod nadležnog suda, radnik i poslodavac radni spor mogu rešiti sporazumom ili arbitražom uz učešće Agencije za mirno rešavanje radnih sporova.
(4) Pravo na podnošenje predloga za mirno rešavanje radnog spora pred Agencijom za mirno rešavanje radnih sporova ili tužbe pred nadležnim sudom nije uslovljeno prethodnim obraćanjem radnika poslodavcu za zaštitu prava.
(5) Predlog za mirno rešavanje radnog spora pred Agencijom za mirno rešavanje radnih sporova radnik može da podnese u roku od 30 dana od dana saznanja za povredu prava, a najkasnije u roku od tri meseca od dana učinjene povrede.
(6) Tužbu pred nadležnim sudom za zaštitu prava radnik može da podnese najkasnije u roku od šest meseci od dana saznanja za povredu prava ili od dana učinjene povrede.
(7) Ako se istovremeno najmanje deset radnika ili najmanje 10% od ukupnog broja zaposlenih radnika obratilo poslodavcu za zaštitu prava iz radnog odnosa, poslodavac je dužan da zatraži i razmotri mišljenje sindikata ili saveta radnika ako kod poslodavca nije uspostavljen sindikat.
Član 54.
(1) S ciljem rešavanja pitanja iznesenih u zahtevu iz člana 47. stav 2. ovog ugovora, radnik i poslodavac sporno pitanje mogu izneti pred arbitražnu komisiju.
(2) Arbitražnu komisiju čine tri člana, od kojih jednog određuje poslodavac, jednog sindikat kojem radnik pripada, a jednog člana određuju sporazumno.
(3) Članovi arbitražne komisije moraju biti lica koja imaju potrebna stručna znanja za rešavanje spornog pitanja.
(4) Arbitražna komisija konačnu odluku donosi u roku od 30 dana od dana početka postupka.
Član 55.
(1) Arbitražna komisija razmatra sporno pitanje i o njemu odlučuje na sednici.
(2) Arbitražna komisija odlučuje u okviru predmeta spora u skladu sa zakonom i ovim kolektivnim ugovorom i pravno relevantnim činjenicama za rešavanje spornog pitanja.
(3) Ako je potrebno, arbitražna komisija može odrediti i veštačenje s ciljem donošenja zakonite i pravedne odluke.
(4) Troškove veštačenja snosi ona strana koja izgubi spor.
Član 56.
(1) Arbitražna komisija donosi odluke većinom glasova.
(2) Odluka arbitražne komisije mora biti obrazložena.
(3) Odluka arbitražne komisije je konačna i protiv nje nije dopuštena žalba, niti se može tražiti sudska zaštita.
Član 57.
(1) U školi, odnosno u predškolskoj ustanovi, usled promene u nastavnom planu i programu, smanjenog broja učenika/odeljenja/vaspitnih grupa ili statusne promene škole, odnosno predškolske ustanove, može doći do smanjenja broja potrebnih nastavnika/vaspitača, stručnih saradnika i ostalih zaposlenih, odnosno do umanjenja procenta radnog vremena/norme.
Član 58.
Osnovni kriterijumi za bodovanje radnika koji su delimično ili u potpunosti izgubili normu/procenat radnog vremena u osnovnim i srednjim školama i predškolskim ustanovama su:
1) godine radnog staža,
2) status člana porodice poginulog borca Odbrambeno-otadžbinskog rata Republike Srpske,
3) zdravstveno stanje radnika i
4) stepen stručne spreme.
Član 59.
(1) Bodovanje po osnovu godina radnog staža, statusa člana porodice poginulog borca Odbrambeno-otadžbinskog rata Republike Srpske, zdravstvenog stanja radnika i stepena stručne spreme vrši se na sljedeći način:
1) godine radnog staža:
1. za jednu godinu radnog staža u vaspitno-obrazovnoj ustanovi .......................................... 6 bodova,
2. za jednu godinu radnog staža u vaspitno-obrazovnoj ustanovi, kao neverifikovani radnik .................................................................... 3 boda,
3. za jednu godinu radnog staža ostvarenog na drugim poslovima, van vaspitno-obrazovne ustanove ................................................................. 2 boda;
2) radniku koji ima status člana porodice poginulog borca Odbrambeno-otadžbinskog rata Republike Srpske dodeljuje se 9 bodova;
3) zdravstveno stanje radnika:
1. invaliditet I i II kategorije ili 100% invaliditet ........................ 14 bodova,
2. invaliditet III kategorije ili 90% invaliditet ................................ 12 bodova,
3. invaliditet IV kategorije ili 80% invaliditet ............................... 10 bodova,
4. invaliditet V kategorije ili 70% invaliditet 8 bodova,
5. invaliditet VI kategorije ili 60% invaliditet 6 boda/bodova,
6. invaliditet VII kategorije ili 50% invaliditet 5 boda/bodova
7. invaliditet VIII kategorije ili 40% invaliditet 3 boda.
8. invaliditet IX kategorije ili 30% invaliditet ................................ 2 boda
9. invaliditet X kategorije ili 20% invaliditet ................................ 1 bod;
4) stručna sprema, predviđena aktom o sistematizaciji radnih mesta, za radno mesto na koje je radnik raspoređen:
1. visoka stručna sprema - VII stepen ............... 12 bodova,
2. viša stručna sprema - VI stepen ................... 10 bodova,
3. VKV - V stepen i specijalista ........................ 8 bodova,
4. srednja stručna sprema - IV stepen .................. 6 bodova,
5. srednja stručna sprema - III stepen .................. 5 bodova,
6. nekvalifikovani radnik ..................................... 4 boda.
(2) Ukoliko radnik ima viši stepen stručne spreme od onog koji je aktom o sistematizaciji radnih mesta predviđen za radno mesto na koje je raspoređen, priznaje mu se i boduje se stepen stručne spreme potrebne za radno mesto na koje je raspoređen.
Član 60.
(1) Pored osnovnih kriterijuma navedenih u čl. 58. i 59. ovog kolektivnog ugovora, na osnovu kojih se vrši bodovanje radnika koji su delimično ili u potpunosti izgubili normu, osnovne i srednje škole i predškolske ustanove mogu svojim pravilnikom o bodovanju radnika koji su delimično ili u potpunosti izgubili normu odrediti i druge kriterijume i elemente - posebne kriterijume bodovanja.
(2) Pravilnik o bodovanju radnika koji su delimično ili u potpunosti izgubili normu/procenat radnog vremena (u daljem tekstu: Pravilnik o bodovanju) donosi školski odbor, odnosno upravni odbor, na predlog direktora osnovne ili srednje škole, odnosno predškolske ustanove, a uz prethodno pribavljeno mišljenje reprezentativnog sindikata.
(3) Pravilnik o bodovanju koji donose osnovne i srednje škole i predškolske ustanove mora sadržavati osnovne kriterijume i bodove iz čl. 58. i 59. ovog kolektivnog ugovora, koji čine 80% bodova od ukupnog broja bodova predviđenih Pravilnikom, dok će posebne kriterijume i bodove koje će propisati škole činiti maksimalno 20% bodova od ukupnog broja bodova predviđenih Pravilnikom.
(4) Posebnim kriterijumima bodovanja iz stava 1. ovog člana mogu se obuhvatiti rezultati ostvareni na takmičenjima, socijalni status radnika i drugi kriterijumi.
(5) Maksimalni broj bodova koji se može ostvariti na osnovu osnovnih kriterijuma iznosi 272 boda, dok maksimalni broj bodova koji se može ostvariti na osnovu posebnih kriterijuma iznosi 70 bodova.
(6) Maksimalni broj bodova koji se može ostvariti na osnovu osnovnih i posebnih kriterijuma iznosi 342.
Član 61.
(1) Bodovanje radnika koji su delimično ili u potpunosti izgubili normu - procenat radnog vremena vrši Komisija za određivanje tehnološkog viška (u daljem tekstu: Komisija).
(2) Komisiju iz stava 1. ovog člana imenuje direktor.
(3) Komisiju iz stava 1. ovog člana čine tri člana.
(4) Nastavničko veće u školi, a stručno veće u predškolskim ustanovama, predlaže dva člana Komisije, a reprezentativna sindikalna organizacija predlaže jednog člana Komisije.
(5) Mandat Komisije traje dve godine.
(6) Radnika ili člana uže porodice radnika koji je član Komisije, a koji bi nakon bodovanja mogao delimično ili u potpunosti izgubiti normu, zameniće drugim članom.
(7) Komisija vrši prikupljanje dokumentacije za kriterijume koji se boduju i u roku od 15 dana objavljuje rezultate bodovanja na oglasnoj tabli škole, odnosno predškolske ustanove.
(8) Radnik koji smatra da nije pravilno bodovan ima pravo prigovora školskom odboru, odnosno upravnom odboru u roku od osam dana od dana objavljivanja rezultata bodovanja.
(9) Školski odbor, odnosno upravni odbor obavezan je da u roku od sedam dana razmotri prigovor radnika i donese konačnu odluku.
Član 62.
(1) Radnik za kog Komisija utvrdi da ima najmanje bodova može biti:
1) određen za umanjenje norme,
2) upućen na aktiv direktora radi dopune norme,
3) proglašen tehnološkim viškom.
(2) U slučaju da dva ili više radnika pri bodovanju osvoje isti broj bodova, prednost će imati onaj radnik koji je u prethodnoj školskoj godini delimično ili u potpunosti izgubio normu.
(3) Ako niko od radnika ne ostvari prednost u skladu sa prethodnim stavom, prednost će imati onaj radnik koji je ostvario veći broj bodova po osnovu radnog staža u vaspitno-obrazovnoj ustanovi, odnosno koji ima duži radni staž u obrazovanju.
IX - Prestanak Radnog Odnosa
1. Trajanje otkaznog roka
Član 63.
(1) U slučaju prestanka radnog odnosa otkazom ugovora o radu od strane poslodavca, osim u slučajevima iz člana 179. stav 1. t. 2) i 5) i st. 2. i 3. Zakona o radu, otkazni rok zavisi od dužine radnog staža radnika i utvrđuje se za radni staž:
1) od dve do deset godina radnog staža ............. 30 dana,
2) preko deset do dvadeset godina radnog staža ....... 45 dana,
3) preko dvadeset do trideset godina radnog staža 75 dana i
4) preko trideset godina radnog staža ................ 90 dana.
(2) Nastavniku koji izvodi nastavu ne može se odobriti sporazumni prekid radnog odnosa 30 dana pre završetka nastavnog procesa.
2. Otpremnina
Član 64.
(1) Radniku koji je zaključio ugovor o radu na neodređeno vreme, a kojem prestane radni odnos otkazom ugovora o radu od strane poslodavca, nakon najmanje dve godine neprekidnog rada kod poslodavca, zbog prestanka potrebe za radom radnika iz ekonomskih, organizacionih i tehnoloških razloga i u ostalim slučajevima u skladu sa Zakonom o radu, pripada pravo na otpremninu na teret poslodavca.
(2) Visina otpremnine zavisi od dužine rada radnika kod poslodavca i izračunava se tako da se pomnoži prosečna mesečna plata radnika u poslednja tri meseca, pre prestanka ugovora o radu, sa brojem godina rada radnika kod poslodavca:
1) za rad od dve do deset godina .............................. 0,35,
2) za rad preko deset, zaključno do dvadeset godina .. 0,40,
3) za rad od preko dvadeset do trideset godina ......... 0,45,
4) za rad preko trideset godina ................................... 0,50.
(3) Ako radniku nije isplaćena plata u nekom ili tri poslednja meseca, kao osnov za otpremninu uzima se obračunata plata za taj period u skladu sa Zakonom o platama i ovim kolektivnim ugovorom.
(4) Otpremnina iz stava 2. ovog člana ne može biti veća od šest prosečnih mesečnih plata isplaćenih radniku u poslednja tri meseca pre prestanka ugovora o radu.
X - Uslovi Za Rad Sindikata
Član 65.
Poslodavac je dužan da Sindikatu omogući delovanje u skladu sa njegovom ulogom i zadacima, Statutom, Programom i međunarodnim konvencijama o radu za aktivnosti, kao što su:
1) da pokreće inicijative, podnosi zahteve i predloge i da zauzima stavove od značaja za materijalni, ekonomski i socijalni položaj radnika,
2) da se mišljenja i predlozi Sindikata razmotre pre donošenja odluke od značaja za materijalni, ekonomski i socijalni položaj radnika i da se u odnosu na njih opredeli.
Član 66.
Poslodavac obezbeđuje reprezentativnom sindikatu sledeće uslove za njegovo delovanje:
1) korišćenje odgovarajuće prostorije i potrebne administrativno-tehničke i računovodstvene usluge,
2) naknadu po osnovu obavljanja funkcije predsednika ili poverenika reprezentativne sindikalne organizacije u visini od 15% na osnovnu platu kod poslodavca do 100 radnika, odnosno za svakih narednih 100 radnika još po 2,5% na osnovnu platu ako su sindikalno organizovani u skladu sa Statutom ovog sindikata,
3) naknadu od 25% na osnovnu platu za profesionalno obavljanje funkcije predsednika ili poverenika gde je broj zaposlenih preko 500, o čemu se zaključuje poseban ugovor.
Član 67.
(1) Sindikalnog predstavnika zbog njegove sindikalne aktivnosti, ako deluje u skladu sa važećim zakonima, kolektivnim ugovorima i opštim aktima, nije moguće bez saglasnosti nadležnog organa Sindikata rasporediti na drugo radno mesto, niti uputiti na rad kod drugog poslodavca.
(2) Zbog sindikalnog delovanja poslodavac ne može bez saglasnosti nadležnog organa sindikata pokrenuti protiv sindikalnog predstavnika disciplinski ili odštetni postupak, niti ga na drugi način dovesti u neugodan ili podređen položaj.
(3) Pravo iz stava 2. ovog člana traje za vreme obavljanja funkcije i godinu dana nakon isteka funkcije.
(4) Sindikalni predstavnici u smislu ovog člana su i predstavnici sindikata na višim nivoima koji svoju funkciju obavljaju volonterski, a zaposleni su kod poslodavca.
(5) Nakon isteka mandata i prestanka profesionalnog angažovanja, predsedniku Sindikata obrazovanja, nauke i kulture obezbeđuje se povratak na isto radno mesto ili odgovarajuće u skladu sa stručnom spremom kod istog poslodavca.
Član 68.
(1) Predstavnicima Sindikata mora se omogućiti odsustvovanje sa posla zbog prisustvovanja sindikalnim sastancima, konferencijama, sednicama i kongresima i radi osposobljavanja na kursevima i seminarima.
(2) Predstavnicima Sindikata obezbeđuje se pristup svim radnim mestima kod poslodavca kad je to potrebno za obavljanje njihove funkcije.
(3) U slučaju potrebe ubiranja sredstava solidarnosti, predstavnici radnika, koje Sindikat za to ovlasti, imaju pravo da ovu aktivnost obavljaju u odgovarajućim prostorijama ili pogonima poslodavca.
(4) Predstavnicima Sindikata dozvoljeno je da ističu obaveštenja Sindikata u prostorijama poslodavca na mestima koja su pristupačna radnicima.
(5) Predstavnicima Sindikata dozvoljava se da koriste najmanje dva časa mesečno u toku radnog vremena za sastanke u ustanovi i dva časa sedmično za ostale sindikalne aktivnosti.
(6) Direktor ili predsednik organa upravljanja u vaspitno-obrazovnim ustanovama i ustanovama kulture obavezan je pozvati predsednika sindikalne organizacije na sednicu organa upravljanja sa utvrđenim dnevnim redom i materijalima za sednicu.
(7) Direktori vaspitno-obrazovnih ustanova i ustanova kulture dužni su da predstavnicima Sindikata dozvole da radnicima dostavljaju informacije, biltene, publikacije, letke i druge dokumente Sindikata.
(8) Direktori vaspitno-obrazovnih ustanova i ustanova kulture dužni su obezbediti slobodan pristup spoljnim sindikalnim predstavnicima u organizaciju sindikata organizovanu kod njega, s tim da te aktivnosti i posete budu ranije najavljene.
(9) Aktivnosti sindikata vrše se tako da ne idu na štetu redovnog funkcionisanja poslodavca i radne discipline.
Član 69.
Poslodavac je dužan obezbediti obračun i uplatu sindikalne članarine obustavom iznosa članarine iz plata radnika - članova Sindikata, prilikom svake isplate plate, a prema odluci nadležnog organa Saveza sindikata Republike Srpske, uz pismenu saglasnost, odnosno sindikalnu pristupnicu radnika.
XI - Informisanje Radnika
Član 70.
(1) Poslodavac je dužan informisati radnika o pravima, dužnostima i odgovornostima, a posebno iz Zakona o radu i Kolektivnog ugovora, platama, uslovima rada, načinu zaštite prava radnika, opštem stanju i perspektivi poslodavca i delatnosti, te planovima za budući razvoj, perspektivi radnog odnosa, uslovima rada i zaštite na radu.
(2) Poslodavac je dužan da radnika obaveštava o svim aktivnostima koje se odnose na utvrđivanje prestanka potrebe za radom radnika, a svakog radnika lično da upozna sa mogućnostima za rešavanje njegovog radnopravnog statusa.
(3) Sindikat ima pravo da zahteva od poslodavca i druge informacije bitne za ostvarivanje prava radnika.
XII - Posebne Odredbe
1. Ostvarivanje prava na štrajk
Član 71.
(1) Poslodavac i Sindikat dužni su preduzeti sve mere s ciljem otklanjanja uzroka koji dovode do štrajka, a ako i pored preduzetih mera do štrajka dođe, organizuje se i vodi u skladu sa Zakonom o štrajku.
(2) Pre donošenja konačne odluke o stupanju u štrajk, poslodavac i Sindikat obavezuju se da arbitražom pokušaju da reše nastali spor.
2. Zajednička komisija
Član 72.
(1) Za tumačenje i praćenje primene ovog kolektivnog ugovora i za rešavanje spornih pitanja koja nastanu u sprovođenju Kolektivnog ugovora učesnici sporazumno formiraju komisiju od šest članova, od kojih svaka strana potpisnica ovog kolektivnog ugovora imenuje po tri predstavnika.
(2) Komisija donosi zaključke konsenzusom.
XIII - Prelazne I Završne Odredbe
Član 73.
(1) U slučaju spora o zaključivanju, primeni, izmeni ili dopuni, odnosno otkazivanju ovog kolektivnog ugovora primenjivaće se odredbe Zakona o radu i Odluke o utvrđivanju uvećanja plate, visine primanja po osnovu rada i visine pomoći radniku.
(2) Učesnici u zaključivanju ovog kolektivnog ugovora mogu sporazumno da promene odredbe ovog kolektivnog ugovora.
(3) Rešavanje nastalog spora učesnici u zaključivanju ovog kolektivnog ugovora mogu poveriti arbitraži.
(4) Odluka arbitraže donosi se konsenzusom i obavezujuća je za strane u sporu.
Član 74.
(1) Ovaj kolektivni ugovor zaključuje se na period od tri godine, a smatra se zaključenim kad ga u istovetnom tekstu potpišu njegovi učesnici.
(2) Stupanjem na snagu ovog kolektivnog ugovora prestaje da važi Posebni kolektivni ugovor za zaposlene u oblasti obrazovanja i kulture Republike Srpske (“Službeni glasnik Republike Srpske", br. 70/16 i 97/18).
(3) Ovaj kolektivni ugovor stupa na snagu osmog dana od dana objavljivanja u “Službenom glasniku Republike Srpske".
Ministarstvo prosvete i kulture Republike Srpske, ministar, Natalija Trivić, mr
Sindikat obrazovanja, nauke i kulture Republike Srpske, predsednik, Mr Dragan Gnjatić
