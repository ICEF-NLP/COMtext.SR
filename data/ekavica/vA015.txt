Pravni Stav
Odredba čl. 45. st. 2. Zakona o Agenciji za borbu protiv korupcije kojom je propisano da se odredba iz st. 1. ovog člana odnosi i na funkcionera koji je član upravnog ili nadzornog odbora javnog preduzeća, ustanove i druge organizacije čiji je osnivač Republika, autonomna pokrajina ili grad Beograd, ako ne prima naknadu po osnovu članstva, ne primenjuje se na funkcionera koji se odrekao naknade za obavljanje funkcije koja je određena posebnim aktom.
Obrazloženje:
Odredbama čl. 43. st. 2. do 4. i čl. 44. Zakona o Agenciji za borbu protiv korupcije (u daljem tekstu: Zakon) propisana je obaveza funkcionera da po stupanju i po prestanku javne funkcije, podnese izveštaj o imovini i prihodima, kao i obaveza vanrednog prijavljivanja imovine.
Odredbom čl. 45. st. 1. Zakona propisano je da se odredbe čl. 43. st. 2. do 4. i čl. 44. ovog zakona ne primenjuju na funkcionera koji je odbornik, odnosno član upravnog i nadzornog odbora javnog preduzeća, ustanove i druge organizacije čiji je osnivač opština ili grad.
Odredbom čl. 45. st. 2. Zakona propisano je da se odredba iz st. 1. ovog člana odnosi i na funkcionera koji je član upravnog ili nadzornog odbora javnog preduzeća, ustanove i druge organizacije čiji je osnivač Republika, autonomna pokrajina ili grad Beograd, ako ne prima naknadu po osnovu članstva.
Neprimanje naknade na osnovu članstva treba tumačiti na taj način da za obavljanje navedenih funkcija posebnim aktom nije predviđena naknada.
Ukoliko je funkcioneru za obavljanje navedenih funkcija posebnim aktom određena naknada, odricanjem od ove naknade funkcioner ne ulazi u krug lica koja su oslobođena obaveze podnošenja izveštaja o imovini i prihodima u smislu odredaba čl. 43. st. 2. do 4. i čl. 44. Zakona. Usvojen na sednici Odbora Agencije za borbu protiv korupcije 16.10.2013. godine
