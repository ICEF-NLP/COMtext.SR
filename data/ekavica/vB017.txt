Pravno Shvatanje
Rok Zastarelosti Potraživanja Poslodavca Prema Zaposlenom Po Ugovoru O Zajmu (Imenovanom Kao Ugovor O Stambenom Kreditu)
Potraživanje poslodavca prema zaposlenom iz ugovora imenovanog kao ugovor o stambenom kreditu koji ima prirodu ugovora o zajmu, predstavlja novčano potraživanje iz radnog odnosa, imajući u vidu da su bitna svojstva ugovornih strana da su u radnom odnosu zasnovanom ugovorom o radu i to poslodavac kao zajmodavac, a zaposleni kao zajmoprimac, zbog čega se ne primenjuje rok zastarelosti propisan članom 371. ZOO, već posebni rok zastarelosti iz člana 196. Zakona o radu, uz primenu odredbe člana 86. Zakona o stečaju, koja propisuje da zastarelost ne teče godinu dana od dana otvaranja stečajnog postupka.
Obrazloženje
Privredni sud u Leskovcu je dostavio Vrhovnom kasacionom sudu zahtev postupajućeg sudije za pokretanje postupka radi rešavanja spornog pravnog pitanja.
Uz zahtev su dostavljeni spisi predmeta P  66/2022, sa naznakom da je pred Privrednim sudom u Leskovcu u toku veći broj predmeta po tužbama tužioca Stečajna masa stečajnog dužnika PZP Vranje u stečaju, protiv tuženih fizičkih lica, bivših zaposlenih, radi naplate novčanog potraživanja.
Sudija je inicirao postupak za rešavanje spornog pravnog pitanja na osnovu čl. 180. i 181. ZPP, po službenoj dužnosti, i izložio kratak prikaz utvrđenog činjeničnog stanja, razloge zbog kojih se obraća sa zahtevom i sopstveno tumačenje spornog pravnog pitanja.
Sporno je pitanje da li potraživanje poslodavca prema zaposlenom po ugovoru o stambenom kreditu zaključenom u toku trajanja radnog odnosa, zastareva u opštem roku zastarelosti propisanom Zakonom o obligacionim odnosima ili u trogodišnjem roku propisanom članom 196. Zakona o radu, te da li se primenjuju odredbe o zastoju zastarevanja iz člana 86. Zakona o stečaju.
Odredbe o zastarelosti sadržane su u opštem propisu, Zakonu o obligacionim odnosima.
Prema članu 360. ovog zakona, zastarelošću prestaje pravo zahtevati ispunjenje obaveze; zastarelost nastupa kad protekne zakonom određeno vreme u kome je poverilac mogao zahtevati ispunjenje obaveze; sud na zastarelost ne pazi po službenoj dužnosti, već ako se dužnik na nju pozvao.
Prema članu 361. ovog zakona, zastarelost počinje teći prvog dana posle dana kada je poverilac imao pravo da zahteva ispunjenje obaveze, ako zakonom za pojedine slučajeve nije što drugo propisano.
Prema odredbi člana 362. Zakona, zastarelost nastupa kad istekne poslednji dan zakonom određenog vremena.
Shodno članu 371. ZOO, potraživanja zastarevaju za 10 godina, ako zakonom nije određen neki drugi rok zastarelosti.
Poseban rok zastarelosti može biti propisan ovim zakonom, ali i drugim zakonima.
Članom 196. Zakona o radu je propisano da sva novčana potraživanja iz radnog odnosa zastarevaju u roku od tri godine od dana nastanka obaveze.
Za primenu posebnog roka zastarelosti propisanog članom 196. Zakona o radu, zato je bitno da li se radi o novčanom potraživanju iz radnog odnosa.
Članom 30. Zakona o radu, propisano je da se radni odnos zasniva ugovorom o radu koji zaključuju zaposleni i poslodavac.
Ugovor se smatra zaključenim kada ga potpišu zaposleni i poslodavac.
Sadržina ugovora o radu propisana je članom 33. zakona.
Prema ovoj odredbi, ugovor o radu sadrži:
1. naziv i sedište poslodavca;
2. lično ime zaposlenog, mesto prebivališta, odnosno boravišta zaposlenog;
3. vrstu i stepen stručne spreme, odnosno obrazovanje zaposlenog koji je uslov za obavljanje poslova za koje se zaključuje ugovor o radu;
4. naziv i opis poslova koje zaposleni treba da obavlja;
5. mesto rada;
6. vrstu radnog odnosa (na neodređeno ili određeno vreme);
7. trajanje ugovora o radu na određeno vreme i osnov za zasnivanje radnog odnosa na određeno vreme;
8. dan početka rada;
9. radno vreme (puno, nepuno ili skraćeno);
10. novčani iznos osnovne zarade na dan zaključenja ugovora o radu;
11. elemente za utvrđivanje osnovne zarade, radnog učinka, naknade zarade, uvećane zarade i druga primanja zaposlenog;
12. rokove za isplatu zarade i drugih primanja na koja zaposleni ima pravo;
13. trajanje dnevnog i nedeljnog radnog vremena.
Prema stavu 2. istog člana, ugovor ne mora da sadrži elemente iz stava 1. tačka 11-13 ovog člana, ako su oni utvrđeni zakonom, kolektivnim ugovorom, pravilnikom o radu ili drugim aktom poslodavca u skladu sa zakonom, u kom slučaju u ugovoru mora da se naznači akt kojim su ta prava utvrđena u momentu zaključenja ugovora o radu.
Na prava i obaveze koji nisu utvrđeni ugovorom o radu primenjuju se odgovarajuće odredbe zakona i opšteg akta.
Iz zakonske odredbe o sadržini ugovora o radu, proizlazi da su obaveze zaposlenog prema poslodavcu nenovčane prirode i da poslodavac prema zaposlenom ima nenovčana potraživanja.
Zaposleni prema poslodavcu ima novčana potraživanja koja se odnose na isplatu zarade i drugih primanja na koja ima pravo.
Međutim, bez obzira što su prema zakonskoj sadržini ugovora o radu, potraživanja poslodavca nenovčane prirode, a potraživanja zaposlenog novčane prirode, zakonom nije isključena mogućnost da se između poslodavca i zaposlenog između kojih je radni odnos zasnovan ugovorom o radu, zaključe i drugi ugovori po kojima je bitno njihovo svojstvo poslodavca i zaposlenog, iz kojih mogu proizaći novčana potraživanja i na strani poslodavca.
Ugovor imenovan kao ugovor o stambenom kreditu, zaključen je na osnovu Pravilnika o raspolaganju i korišćenju stambenih sredstava zaposlenih kod poslodavca.
Pravilnikom su propisani raspolaganje i korišćenje stambenih sredstava u okviru preduzeća poslodavca.
Predviđeno je za koje namene se koriste stambena sredstva, pod kojim uslovima i prema kojim kriterijumima.
Iz samog ugovora o stambenom kreditu proizlazi da je predmet ugovora - namenski zajam zaposlenom u rešavanju adaptacije stambenog prostora.
Iz toga sledi da je zajmodavac - poslodavac, a da je zajmoprimac - zaposleni.
Pored uslova o roku otplate zajma, primeni fiksne kamatne stope i visini mesečnog anuiteta, te početka roka otplate zajma, ugovorom je predviđeno da zaključenjem ugovora zajmoprimac ovlašćuje zajmodavca da iznose mesečnih rata iz člana 3. ugovora naplaćuje svakog meseca odbijanjem odgovarajućeg novčanog iznosa od zarade zajmoprimca.
Članom 8. istog ugovora, predviđeno je da jedan od razloga jednostranog raskida ugovora, raskid radnog odnosa kod zajmodavca.
Iz tih odredbi proizlazi da su svojstva ugovornih strana bitna za zasnivanje ugovornog odnosa po Ugovoru o stambenom kreditu, odnosno zajmu, te da prestanak svojstva zaposlenog, raskidom radnog odnosa, predstavlja osnov za jednostrani otkaz predmetnog ugovora što dovodi do dospelosti svih neizmirenih obaveza.
S obzirom na te okolnosti, može se zaključiti da se radi o novčanom potraživanju iz radnog odnosa, odnosno u vezi radnog odnosa, zbog čega se primenjuje posebni rok zastarelosti predviđen članom 196.
Zakona o radu, uz primenu odredbe člana 86. Zakona o stečaju koja propisuje da zastarelost ne teče godinu dana od dana otvaranja stečajnog postupka.
(Pravno shvatanje usvojeno na sednici Građanskog odeljenja Vrhovnog kasacionog suda održanoj 5.7.2022. godine)
