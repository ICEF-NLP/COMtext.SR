XIII P. 3408/02
TREĆI OPŠTINSKI SUD U BEOGRADU, sudija P. V. kao predsednik veća, u pravnoj stvari po tužbi tužioca opštine Zvezdara iz Beograda, Bulevar Revolucije br. 77, koju zastupa zakonski zastupnik J. P. opštine Zvezdara, protiv tuženih K. N. iz Beograda, Subotička 26, koga zastupa advokat P. Z. iz Beograda, Bulevar Kralja Aleksandra 99 i J. P. za stambene usluge iz Beograda, Danijelova 33, po predlogu za ponavljanje pravnosnažno završenog postupka, doneo je po održanom i zaključenom ročištu, dana 23. maja 2003. godine sledeće Rešenje
ODBIJA SE predlog prvotuženog N. K. iz Beograda za ponavljanje pravnosnažno završenog postupka, KAO NEOSNOVAN.
Obrazloženje
Prvotuženi je preko punomoćnika podneo ovom sudu dana 19.3.1999. predlog za ponavljanjem pravnosnažno završenog postupka, navodeći da je sin prvotuženog dobio fotokopiju rešenja o eksproprijaciji, broj 109/49, od 7.12.1953., i to dana 26.2.1999. g. i da navedeno rešenje predstavlja važan dokaz da tužilac nije vlasnik predmetnog stana, te da stoga ne može ni imati svojstvo tužioca u pravnoj stvari.
Prema rešenju o eksproprijaciji kat. parcele na kojoj se nalazi predmetni stan, izvršena je eksproprijacija u korist države, a za potrebe izgradnje stambene kolonije savezne planske komisije, koja je i finansirala izgradnju predmetne kuće sa 2 stana u okviru stambene kolonije.
Prema ovom rešenju vlasnik predmetnog stana može biti samo Savezna planska komisija, za čije potrebe je i izvršena izgradnja stambene kolonije, a pravni sledbenik Savezne planske komisije je Savezni zavod za društveno planiranje SFRJ, odnosno Savezni zavod za društveno planiranje u SRJ.
U toku prvostepenog postupka opština Zvezdara je sve vreme tvrdila da ne postoji rešenje o eksproprijaciji, a sve u cilju zaštite interesa tužioca.
Tuženi je u predlogu naveo da ukoliko bi rešenje o eksproprijaciji bilo poznato tokom prvostepenog i drugostepenog postupka, došlo bi do drugačije odluke, jer iz rešenja proizilazi da eksproprijacija nije izvršena u korist opštine Zvezdara, već u korist drugog pravnog lica, koje je na osnovu ovog akta i finansiralo izgradnju predmetnog stana.
Kako se rešenjem o eksproprijaciji osporava pravo vlasništva opštine Zvezdara na predmetnom stanu, i tim aktivna legitimacija za vođenje postupka, predložio je da sud usvoji podneti predlog za ponavljanjem pravnosnažno završenog postupka, kao osnovan.
Troškove je tražio, ali ih nije bliže opredelio.
Zakonski zastupnik tužioca je osporio navode prvotuženog u predlogu za ponavljanjem postupka, navodeći da se predmet spora nije odnosio na pravo korišćenja zemljišta već se odnosio na pravo korišćenja nepokretnosti – stana, i da je tužilac tokom postupka dokazao da je aktivno legitimisan za vođenje spora.
Predložio je da sud odbije predlog za ponavljanjem pravnosnažno završenog postupka kao neosnovan, troškove nije tražio.
Drugotuženi se tokom postupka protivio predlogu za ponavljanjem pravnosnažno završenog postupka.
Sud je u dokazanom postupku pročitao spise ovog suda P. 2035/96. P. 1750/00 i P-3408/2 -
Na osnovu ovih izvedenih dokaza koje je sud cenio u smislu odredbe člana 8 ZPP, sud je utvrdio sledeće.
Čitanjem prepisa rešenja broj 109/49 Trećeg veća gradske eksproprijacione komisije u Beogradu, sud je neosporno utvrdio da je ovim rešenjem za eksproprisanu imovinu suvlasništvo V. S. P., biv. iz Beograda, na ½ zemljišta, i D. T. Lj. iz Beograda, suvlasništvo na drugoj polovini zemljišta, i to kat. Parcela 4881/106, ZKUL broj 4550 KO Beograd 4, u površini od 531,40 m² narodni odbor grada Beograda, po pravnosnažnosti rešenja bio dužan da isplati nadoknadu za eksproprisanu imovinu.
Sud je izvršio uvid i u priloženi izvod iz zemljišnih knjiga, od 6.12.2000., te je utvrdio da je ZK telo I, koje se nalazi na kat. parceli 7722 – zemljište bez zgrade, površine 5 ari i 32 m² državna svojina, vlasništvo republike Srbije, dok je ZK telo II, pod rednim brojem 1 – kuća broj 26, u ulici Subotička u Beogradu – baraka, bez dokaza o pravu vlasništva.
Čitanjem uverenja republičkog geodetskog zavoda, centra za katastar nepokretnosti Beograd, služba za katastar nepokretnosti Beograd, od 7.6.2000. g., sud je neosporno utvrdio da je ovim uverenjem potvrđeno da kat. parcela novog premera 7722 odgovara kat. parceli 4881/106 starog premera.
Čitanjem potvrde JP za stambene usluge broj 13/107, od 8.3.1995., sud je utvrdio da je udružilac, odnosno poverilac stana broj 1, u stambenoj zgradi k. br. 26, u ulici Subotičkoj u Beogradu, opština Zvezdara, a da dokaz o vlasništvu JP za stambene usluge ne poseduje, i da je zgrada zidana 1948. g.
Sud je postupajući po nalogu Okružnog suda u Beogradu, koji je iznet u rešenje GŽ. 6017/02, od 10.9.2002. g., u ponovnom postupku otklonio učinjene bitne povrede odredaba parničnog postupka, te nakon što je ocenio da je podneti predlog za ponavljanje pravnosnažno završenog postupka blagovremen, potpun i dozvoljen, po održanom ročištu za raspravljanje po predlogu, doneo odluku o istom, i našao da je isti neosnovan, a ovo iz razloga što se rešenjem o eksproprijaciji ne dovodi u pitanje aktivna legitimacija tužioca u ovoj pravnoj stvari, jer se ovim rešenjem vrši potpuna eksproprijacija zemljišta, koja se nalazi na kat. parceli 4881/106, upisana u ZKUL broj 4550 KO Beograd 4, koji je površine 531,40 m2, i da se ovim rešenjem ne vrši potpuna eksproprijacija nepokretnosti – stana broj 1, u zgradi k. br. 26 u ulici Subotičkoj u Beogradu.
Naime, tokom prethodnog postupka tužilac je dokazao da je aktivno legitimisan za vođenje ovog spora, a na osnovu potvrde od 8.3.1995.
Sud nalazi da naknadno upotrebljen pismeni dokaz nije osporio činjenično stanje utvrđeno u prethodnom postupku, a posebno nije osporio pravo vlasništva tužioca na sporni stan.
Sud je odlučio kao u dispozitivu ovog rešenja, shodno odredbi člana 421 tačka 9, 432 tačka 6, 424, 425, 427 stav 1 Zakona o parničnom postupku.
Punomoćnik prvotuženog - predlagača na ročištu koje je bilo održano 23.5.2003. godine zahtevao je naknadu troškova parničnog postupka, ali u roku koji mu je ostavio sud, od 3 dana, nije opredelio pismeno troškove za koje je tražio naknadu, te sud nije odlučivao o naknadi parničnih troškova, a shodno odredbi člana 164 Zakona o parničnom postupku.
Predsednik Veća - Sudija
Pouka O Pravnom Leku:
Protiv ovog rešenja može se izjaviti Žalba Okružnom sudu u Beogradu, u roku od 15 dana od dana prijema istog, a podnosi se ovom sudu.
