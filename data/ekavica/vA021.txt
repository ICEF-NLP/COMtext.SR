Republika Srbija
Upravni Sud
Beograd
Zaključak Utvrđen Na 105. Sednici Svih Sudija Održanoj Dana 21.06.2022. Godine
„U odnosu na odluke u kojima Poverenik za informacije odlučuje po žalbi usvajajući i nalažući davaocu informacija da tražiocu informacije dostavi tražene informacije i odbija troškove u stavu drugom dispozitiva, postupa se kao u odluci donetoj u predmetu 12 U 16603/19.”
Iz obrazloženja predloga zaključka:
Poverenik za informacije od javnog značaja je u podnesku, kojim se obratio sudu ukazao na različito postupanje suda u odnosu na dva sporna pravna pitanja:
1) da li Poverenik odlučuje o troškovima kada uvažava žalbu i nalaže davaocu informacija da tražiocu pruži tražene informacije, o čemu je utvrđen pravni stav i
2) pitanje prava na troškove podnosioca zahteva, kada je usvojena njegova žalba, a u vezi sa navedenom odredbom člana 85. stav 6. Zakona o opštem upravnom postupku i postojanjem suprotnih odluka suda.
Pravni stav utvrđen na 101. Sednici svih sudija glasi:
Poverenik za informacije od javnog značaja je ovlašćen da odlučuje o zahtevu za naknadu troškova postupka kada, rešavajući u postupku po žalbi tražioca informacija, utvrdi da je žalba osnovana i naloži organu vlasti da tražiocu omogući slobodan pristup informacijama od javnog značaja ili da obavesti tražioca da li poseduje tražene informacije.
Sporno pitanje, koje i pravno sledi utvrđivanju navedenog pravnog stava je pravo na naknadu troškova drugostepenog postupka podnosioca zahteva, kada je Poverenik za informacije od javnog značaja utvrdio da je njegova žalba osnovana, a u vezi sa odredbom člana 85. stav 6. Zakona o opštem upravnom postupku.
Naime, odredbom člana 85. stav 6. Zakona o opštem upravnom postupku propisano je da ako žalba bude odbačena ili odbijena ili žalilac odustane od žalbe, troškove drugostepenog postupka snosi žalilac.
Ako žalba bude usvojena, troškove drugostepenog postupka snosi organ koji je odlučivao u prvom stepenu.
U primeni navedene zakonske odredbe izašle su suprotne odluke:
Presuda u predmetu 12 U 16603/19 od 3.3.2020. godine, u kojoj je tužba uvažena u odnosu na odluku o troškovima i predmet vraćen u tom delu tuženom Povereniku za informacije od javnog značaja, iz razloga što je kod navedene odredbe člana 85. stav 6. Zakona o opštem upravnom postupku i činjenice da je osporenim rešenjem usvojena žalba tužioca i poništeno ožalbeno rešenje davaoca informacija, Upravni sud našao da je tuženi bio u obavezi da obaveže davaoca informacija, kao prvostepeni organ u predmetnoj upravnoj stvari, da tužiocu nadoknadi troškove sastava žalbe.
Presude u predmetima II-4 U 7978/19 od 28.6.2019. godine i 17 U 3027/18 od 27.04.2018. godine, u kojima je odbijena tužba podneta protiv rešenja Poverenika za informacije od javnog značaja u delu u kome je osporenim rešenjem odbijen zahtev tužioca za naknadu troškova zastupanja od strane advokata i prihvaćeno obrazloženje tuženog da se pod troškovima postupka podrazumevaju samo neophodni i opravdani troškovi zastupanja, a da je u konkretnom slučaju postupak pokrenut po zahtevu stranke, da troškovi stranke nisu bili nužni niti su opravdani, niti se ne radi o višestranačkoj upravnoj stvari.
Kod navedenog i polazeći od citirane odredbe člana 85. stav 6. Zakona o opštem upravnom postupku, sudije Odeljenja sudske prakse predlažu da se na Sednici svih sudija donese zaključak prema kome se u upravnim sporovima u kojima je rešenje Poverenika za informacije od javnog značaja, koji je rešavajući u postupku po žalbi tražioca informacija, utvrdio da je žalba osnovana i naložio organu vlasti da tražiocu omogući slobodan pristup informacijama od javnog značaja ili da obavesti tražioca da li poseduje tražene informacije, osporeno u delu odluke o troškovima, ubuduće postupa saglasno odluci 12 U 16603/19.
Za odeljenje sudske prakse Upravnog suda referat sačinila Predsednik odeljenja sudske prakse sudija Radojka Marinković
(utvrđen na 105. sednici svih sudija održanoj dana 21.06.2022. godine)
