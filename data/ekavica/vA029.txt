XIII P. br. 548/00
TREĆI OPŠTINSKI SUD U BEOGRADU, sudija P. V. kao sudija pojedinac, u pravnoj stvari tužioca V. R. iz Podgorice, Trg Božina Vučinića 8, protiv tuženih V. B. iz Smedereva, Knez Mihailova 8 i D. V. iz Smedereva, sa iste adrese, koje oboje zastupa advokat B. B. iz Beograda, Delijska br. 3, po predlogu za ponavljanje pravnosnažno završenog parničnog postupka, doneo je van ročišta, dana 8. marta 2003. godine sledeće Rešenje
ODBACUJE SE predlog punomoćnika tuženih, za ponavljanje pravnosnažno završenog parničnog postupka, od 03.03.2003. godine, KAO NEDOZVOLJEN.
Obrazloženje
Prvostepeni sud je rešenjem od 02.11.2001. odlučio o postavljenom tužbenom zahtevu tužioca, i isti je odbio kao neosnovan.
Svojim rešenjem od 08.02.2002. godine izvršio je ispravku rešenja od 02.11.2001. godine i isto se odnosilo na ispravljanje očigledne omaške u upotrebi navodnika.
Okružni sud u Beogradu je rešenjem Gž. 6034/02, od 04.12.2002. godine preinačio rešenje ovog suda P. 548/00, od 02.11.2001. godine, a koje je ispravljeno rešenjem ovog suda P. 548/00, od 08.02.2002. godine.
Pun. tuženih je dana 03.03.2003. godine podneo predlog za ponavljanje pravnosnažnog završenog parničnog postupka, navodeći da su tuženi po pravnosnažnom završetku parničnog postupka stekli mogućnost da upotrebe nove dokaze, na osnovu kojih bi, da su bili upotrebljeni u pravnosnažno završenom parničnom postupku, za tužene mogla biti doneta povoljnija odluka, shodno odredbi člana 421 tačka 9 Zakona o parničnom postupku.
Kao nove dokaze pun. tuženih je predložio saslušanje svedoka Z. J., D. S., B. S., G. S., D. P., M. L., J. B., M. Đ., i M. S., koji treba da budu saslušani na okolnost koji su radovi na predmetnom stanu izvođeni od strane tuženih, kao i na okolnost ko je u toku 1999. i 2000., u vreme navodnog smetanja poseda, bio u državini predmetnih novoizgrađenih stanova, kao i da sud izvrši uvid u pismeni nalaz i mišljenje Gradskog zavoda za veštačenje, G. 278/00, od 24.04.2000. iz kog bi sud mogao izvući zaključak da su tuženi bili u isključivom posedu, u isključivoj faktičkoj vlasti na svim novoizgrađenim stanovima, uključujući ne samo stanove koji su predmet spora, već i oni koji po ugovoru između stranaka Ov. 15840/98, od 16.10.1998. bi trebalo da po okončanju radova pripadnu tužiocu.
Sud je odlučio kao u dispozitivu ovog rešenja, jer je ponavljanje pravnosnažno završenog parničnog postupka zbog smetanja državine dozvoljeno samo iz razloga koji su predviđeni u članu 421 tačka 2 i 3 ZPP-a, odnosno ako parničnoj stranci nezakonitim postupanjem, naročito propuštanjem dostavljanja, nije bila data mogućnost da raspravlja pred sudom, ili u slučaju ako stranku u postupku nije zastupao zakonski zastupnik, ili ako zakonski zastupnik, odnosno punomoćnik stranke nije imao potrebna ovlašćenja za vođenje parnice, ili za pojedine radnje u postupku, ukoliko vođenje parnice, odnosno vršenje pojedinih radnji u postupku nije bilo naknadno odobreno, i to samo u roku od 30 dana od dana pravnosnažnosti rešenja o smetanju državine.
Kako je punomoćnik tuženih predložio ponavljanje pravnosnažno završenog postupka zbog smetanja državine, jer su parnične stranke saznale za nove činjenice, odnosno jer su se stekle mogućnosti za upotrebu novih dokaza na osnovu kojih je za stranke mogla biti doneta povoljnija odluka, te su te činjenice ili dokazi mogli biti upotrebljeni u ranijem postupku, to je sud odbacio ovaj predlog, shodno odredbi člana 445 Zakona o parničnom postupku.
Pouka O Pravnom Leku: Predsednik Veća Sudija
Protiv ovog rešenja može se izjaviti žalba Okružnom sudu u Beogradu, u roku od 8 dana od dana prijema istog, a podnosi se ovom sudu.
