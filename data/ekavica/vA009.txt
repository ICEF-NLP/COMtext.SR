Ugovor O Zakupu Stana Zaključen u Beogradu dana 30. juna 2020. godine, između ugovornih strana:
Zakupodavac: Milena Petračić, iz Beograda, Zemun, Prvomajska 60, JMBG 310599073612, Br. l.k. 998999997, izdate od MUP Beograd, u daljem tekstu „ZAKUPODAVAC“ i Zakupca: MIRKO Trade d.o.o. Beograd, privrednog društva iz Beograda, sa sedištem u Nikolaja Gogolja 13, PIB 123432198, matični broj 34788912, u daljem tekstu „ZAKUPAC“, koga u ovom ugovoru zastupa direktor Mirko Nešić.
Ovim je dogovoreno sledeće:
Član 1.
1.1.
Predmet ovog ugovora o zakupu je stan od 85 m2 sa pripadajućim parking-mestom ispred zgrade, po strukturi trosoban, koji se nalazi na adresi: Bulevar Zorana Đinđića, br. 106, stan broj 13, na šestom spratu, opština Novi Beograd, upisan u listu nepokretnosti broj 5679, na kat. parceli broj 9876 KO Novi Beograd.
Član 2.
2.1.
ZAKUPODAVAC ovim ugovorom izdaje u zakup nepokretnost opisanu u članu 1, a ZAKUPAC prima u zakup na određeno vreme od godinu dana, sa početkom zakupa od 1. jula 2020. godine, a zaključno sa 30. junom 2021. godine.
Ukoliko mesec dana pre isteka ugovora nijedna od ugovornih strana ne otkaže ugovor, smatraće se da je ugovor produžen na dodatan period od godinu dana uz obostranu saglasnost.
2.2.
Ovaj ugovor stupa na snagu 1. jula 2020. godine i od tog dana omogućava ZAKUPCU da mirno zaposedne i počne sa korišćenjem navedene nepokretnosti.
Član 3.
3.1.
Visina mesečne rente je fiksna za period zakupa i iznosi 750 EUR.
Zakupac će zakupninu plaćati na žiro račun Zakupodavca.
Zakupac je u obavezi i da plaća porez na zakup od nepokretnosti u visini određenoj zakonom po kursu NBS-a na dan uplate.
3.2.
Ugovorne strane su saglasne da se ugovorena zakupnina plaća mesečno unapred najkasnije do 5-og za zakupni mesec unapred.
Član 4.
4.1.
ZAKUPODAVAC je saglasan da će Zakupac zakupljenu nepokretnost koristiti za svoje poslovne potrebe, kao kancelarijski tj. poslovni prostor.
4.2.
ZAKUPODAVAC se saglašava da ZAKUPAC može registrovati svoje registrovano sedište na adresi nepokretnosti, tokom trajanja ugovora o zakupu i mesec dana nakon toga.
4.3 Zakupac će po potpisivanju ovog ugovora ostaviti depozit u visini jedne mesečne rente Zakupodavcu, u vrednosti od 750 EUR.
Zakupodavac je dužan da po izlasku Zakupca iz predmetne nepokretnosti vrati Zakupcu depozit u vrednosti od 750 EUR ukoliko je isti ostavio u stanju u kojem ga je zatekao prilikom ulaska.
4.4.
U slučaju da ZAKUPAC ne vrati nepokretnost u ispravno stanje u kojem ju je zatekao prilikom preuzimanja državine, Zakupodavac će imati pravo da zadrži deo depozita ili ceo depozit u meri koja je potrebna da se nepokretnost vrati u prvobitno stanje.
Ukoliko za vraćanje nepokretnosti u prvobitno stanje iznos depozita nije dovoljan, Zakupodavac će imati pravo da potražuje taj dodatni iznos od Zakupca.
4.5.
ZAKUPAC stan može koristiti isključivo za potrebe obavljanja svoje registrovane delatnosti, tj. kancelarijskih poslova, a u skladu sa Zakonom, dobrim običajima i kućnim redom, a naročito u skladu sa propisima koji se odnose na protivpožarnu zaštitu, kao i zaštitu čovekove okoline, a sve u skladu sa ovim Ugovorom, bez mogućnosti ustupanja stana trećim licima, na korišćenje (osim ukoliko se radi o zaposlenima tj. drugim angažovanim licima kod Zakupca).
4.6.
ZAKUPAC neće koristiti stan u nezakonite svrhe i poštovaće sve uredbe i pravila koja se tiču buke, sigurnosti, niti se mešati u prava drugih stanara.
4.7.
Zakupac ne sme vršiti nikakve prepravke unutar ili van stana bez pismene saglasnosti Zakupodavca.
Član 5.
5.1.
Pre početka korišćenja nepokretnosti biće sastavljen detaljan zapisnik sa opisom prostorija, pokretnog i nepokretnog inventara, starosti tehničkih uređaja i rasvete kao „Aneks“ ovog ugovora.
Aneks mora biti potpisan od obe ugovorne strane.
Jedna kopija biće u posedu ZAKUPODAVCA, a druga u posedu ZAKUPCA.
Pomoću inventarske liste biće izvršen pregled inventara po prestanku važenja ugovora, a pre predaje stana ZAKUPODAVCU.
5.2.
Zakupodavac je dužan da Zakupcu u trenutku ulaska u posed obezbedi funkcionalne tehničke priključke za: struju, vodu, telefon, KATV i internet.
5.3 Ugovorne strane su saglasne da 2 kompleta ključeva predmetne nepokretnosti budu kod Zakupca.
Isti će biti vraćeni Zakupodavcu po isteku tj. prestanku ovog ugovora.
Član 6.
6.1.
ZAKUPODAVAC je obavezan brinuti o redovnom investicionom održavanju nepokretnosti tj. održavati u ispravnom stanju sve instalacije, koje su date u najam sa nepokretnošću, uključujući sistem centralnog grejanja, hlađenja, elektrike, vodoinstalacija i krovišta.
6.2.
Zakupac se obavezuje da će u slučaju eventualnih nepravilnosti u radu ili mogućih kvarova na instalacijama odmah obavestiti Zakupodavca radi otklanjanja istih, a Zakupodavac je obavezan da eventualno nastale nepravilnosti u radu ili moguće kvarove otkloni u najkraćem mogućem roku.
6.3.
Ukoliko Zakupodavac ne ispuni svoju obavezu iz ovog člana u gore pomenutom roku, Zakupac ima pravo da izvrši popravku takvog kvara sa datim pisanim obaveštenjem, i da troškove odbije od zakupnine.
Član 7.
7.1.
Ugovorne strane su se saglasile da Zakupac ima pravo na raskid ovog ugovora pre isteka roka određenog u članu 2.1. i to najavom otkaza drugoj strani 30 dana unapred u pismenoj formi.
7.2 Ugovorne strane su se dalje saglasile da Zakupodavac nema pravo na raskid ovog ugovora pre isteka roka određenog u članu 2.1., osim iz razloga navedenih u članu 7.2.
7.3.
Zakupodavac može jednostrano raskinuti ugovor o zakupu, ukoliko Zakupac:
– ne vrši plaćanje zakupnine u unapred dogovorenom roku
– ne vrši plaćanje nadoknade definisane u članu 10.
– nedomaćinski se odnosi prema zakupljenoj nepokretnosti i vrši prepravke bez saglasnosti ZAKUPODAVCA
7.3.
Dodatno, Zakupac može otkazati ugovor o zakupu koji stupa na snagu odmah u slučaju kada viša sila (požar, poplava, zemljotres, rat…) dovede objekat zakupa u nezadovoljavajuće stanje dajući otkaz koji stupa na snagu odmah.
Član 8.
8.1.
ZAKUPAC je dužan da se prema zakupljenom prostoru iz člana 1. odnosi sa pažnjom dobrog domaćina, pa je dužan da isti ostavi u dobrom stanju, odnosno u stanju koje je zatekao prilikom ulaska u posed, s tim što se ne nadoknađuje razlika u vrednosti stvari, nastala njihovom redovnom upotrebom i habanjem.
8.2.
ZAKUPAC je obavezan da sam snosi troškove popravke u slučaju znatnog umanjenja vrednosti stana ili opreme nastalog nedomaćinskim ponašanjem.
8.3.
Ukoliko ZAKUPAC ne izvrši svoju obavezu iz ovog člana ugovora ZAKUPODAVAC ima pravo da zadrži depozit i otkloni štetu nastalu nedomaćinskim ponašanjem ZAKUPCA.
Zakupodavac se obavezuje da prikaže plaćane račune od popravki eventualnih šteta i troškova.
Član 9.
9.1.
ZAKUPAC ne može bez saglasnosti ZAKUPODAVCA izdati nepokretnost opisanu u članu 1. ovog ugovora trećem licu u podzakup.
Član 10.
10.1.
ZAKUPAC je obavezan da snosi troškove tekućih komunalija (struja, internet, kablovska, televizija, grejanje, čišćenje zgrade, vodovod i kanalizacija), direktno kompanijama ili ovlašćenom licu, i da uredno svakog meseca preda kopije plaćenih računa Zakupodavcu.
Član 11.
11.1.
ZAKUPODAVAC jamči da je on vlasnik opisane nekretnine u članu 1. te da na predmetnoj nepokretnosti nema nikakvih knjižnih i vanknjižnih tereta, da ista nije predmet nikakvog spora, da prema njoj treća lica nemaju nikakva potraživanja, a ukoliko ista postoje da će ih o svom trošku otkloniti.
ZAKUPODAVAC je dužan da obezbedi mirnu državinu zakupljenog stana za sve vreme trajanja zakupa po ovom ugovoru.
11.2.
ZAKUPAC je dužan da u slučaju bilo kakvog uznemiravanja u korišćenju zakupljene nepokretnosti iz člana 1. od strane trećeg lica obavesti ZAKUPODAVACA.
11.3.
ZAKUPAC će dozvoliti ZAKUPODAVCU obilazak iznajmljenog prostora pod uslovom da mu ZAKUPODAVAC najavi posetu najmanje 2 dana unapred.
11.4.
ZAKUPODAVAC će moći uz prethodnu najavu da pokaže stan budućim interesentima, mesec dana pre isteka ugovora o zakupu.
Član 12.
12.1.
Na dan isteka ugovora ZAKUPAC je obavezan da vrati sve ključeve iznajmljenih prostorija.
Član 13.
13.2 Zakupac nema pravo da obaveze i prava iz ovog ugovora prenese na treća lica bez pismene saglasnosti druge ugovorne strane.
13.3.
Zakupac nema pravo da na treće lice prenese ceo Ugovor, bez pismene saglasnosti druge ugovorne strane.
Član 14.
Eventualne izmene ili dopune odredaba ovog ugovora mogu se vršiti samo u pismenoj formi, čak i u pogledu nebitnih elemenata ugovora.
Član 15.
Ovaj ugovor se smatra zaključenim danom njegovog potpisivanja od strane obe ugovorne strane.
Član 16.
Ovaj ugovor je sačinjen u dva istovetna primerka, od kojih svaka od ugovornih strana zadržava po jedan primerak.
Član 17.
17.1.
Ovaj ugovor je sačinjen u skladu sa merodavnim pravom Republike Srbije i na sva pitanja koja nisu regulisana ovim ugovorom, primenjivaće se zakon o obligacionim odnosima koji važe u Republici Srbiji.
17.2.
Sve eventualne sporove koji nastanu iz ovog Ugovora, stranke će rešavati sporazumno, a ukoliko se sporazum ne može postići, nadležan je sud prema mestu nalaženja nepokretnosti.
Ugovorne strane:
Zakupodavac: Za Zakupca:
______________________________ ______________________________
