Opštinski Sud Pirot
TUŽILAC: Katić Mirko iz Pirota, ul. Balkanska br. 6, stan 2, čiji je punomoćnik advokat Tomislav Jezdić iz Pirota, ul. S. Novakovića br. 5
TUŽENI: Mihailović Miroslav i Ljubinka, iz Pirota, ul. Balkanska br. 6, stan 4
Vrednost spora: 3.000,00 dinara
U dva primerka, sa punomoćjem
Tužba ZBOG SMETANjA POSEDA
Tuženi Mihailović Miroslav i Ljubinka iz Pirota, ul. Balkanska br. 6 stan 4, ometaju tužioca Katić Mirka iz Pirota, ul. Balkanska 6, stan 2, kao i članove njegovog domaćinstva u mirnom korišćenju stana.
Naime, usled kvara u kupatilu, u delu gde je locirana WC šolja (koji stanuju u stanu neposredno iznad stana tužioca), sa plafona kupatila tužioca, očigledno iz stana tuženih, počelo je 4. jula 2005. godine curenje vode u kupatilo tužioca.
Tužilac je isto veče, 4. jula, ukazao tuženima na postojeći kvar i štetu koju on time trpi, tražeći od njih da otklone kvar i omoguće mu nesmetano i normalno korišćenje kupatila.
Potom im se po istom pitanju obraćao više puta moleći da otklone kvar u svom kupatilu, ali nije naišao na komšijsko razumevanje.
Tuženi nisu reagovali na ova usmena upozorenja.
Takođe nisu reagovali ni na upozorenje predsednika Skupštine Zbora stanara Balkanske ulice, Božane Tači, kojoj se tužilac obratio, tvrdeći da su kvar otklonili, što nije tačno.
Dokaz:
- Saslušanje svedoka Božane Tači, Ul. Balkanska 7/4
- Uviđaj suda na licu mesta
- Saslušanje stranaka
Od 24. jula 2005. godine sa plafona tužioca a iz kupatila tuženih, počela je još intenzivnije da curi voda koja se slivala po podu tužioca i ometala njega i još troje članova njegovog domaćinstva u normalnom korišćenju kupatila što im i dan-danas zagorčava život.
Videći da mirnim putem ne može da reši nastali problem, tužilac se 24. jula 2005. godine pismenim putem obratio tuženima moleći da otklone kvar, sa upozorenjem da će ukoliko se smetanje nastavi zatražiti sudsku zaštitu svoga poseda.
Međutim, oni su odbili da prime to pismo videći da ono dolazi od tužioca.
Tuženi sve do danas nisu reagovali i nastavili su sa smetanjem poseda indolentno se odnoseći prema zahtevima tužioca, što je za tužioca nepodnošljivo jer, voda svakodnevno kaplje i na glave tužioca i članove njegovog domaćinstva pri ulasku u kupatilo.
Dokaz:
- Vraćeno pismeno sa povratnicom u prilogu
- Saslušanje stranaka i članova domaćinstva
Na osnovu izloženog, tužilac predlaže sudu da, po hitnom postupku, posle izvođenja predloženih dokaza, primenom čl. 75 i čl. 77 - 80. Zakona o osnovama svojinskopravnih odnosa, a u skladu sa čl. 448 ZPP-a donese Rešenje
Utvrđuje se da su tuženi Mihailović Miroslav i Ljubinka iz Pirota, ul. Balkanska br. 6, stan 4 smetali tužioca Katić Mirka iz Pirota, ul. Balkanska br. 6, stan 2, na dan 4. jula 2005. godine u mirnom korišćenju stana nečinjenjem, na taj način što, nisu otklonili kvar na vodovodno-kanalizacionoj instalaciji u svom kupatilu, usled čega je došlo do curenja vode u kupatilu tužioca ispod njihovog stana.
Nalaže se tuženima da uspostave ranije stanje u posedu tužioca, na taj način što će otkloniti kvar u svom kupatilu, u roku od 24 sata po prijemu ovog rešenja, sa obavezom da, ukoliko to ne učine u datom roku, omoguće tužiocu da on otkloni taj kvar o njihovom trošku, pod pretnjom prinudnog izvršenja.
Zabranjuje se tuženima da na ovaj ili sličan način ubuduće smetaju tužioca u mirnom posedu njegovog stana, pod pretnjom izricanja novčanih kazni.
Tuženi su dužni da solidarno plate tužiocu troškove ovog spora, u roku od 15 dana po prijemu ovog rešenja u iznosu koji sud odredi, pod pretnjom prinudnog izvršenja.
***
Tužilac takođe uz ovu tužbu, u potvrdu njene osnovanosti a iz bojazni da bi tuženi tokom vremena mogli uništiti dokaze smetanja poseda, u skladu sa čl. 269 - 273. ZPP-a podnosi i predlog za obezbeđenje dokaza tj. da sud hitno, primenom odredbe člana 272. stav 5. ZPP-a donese rešenje kojim će odrediti ročište u stanu tužioca i tuženih i izvršiti uviđaj na licu mesta povodom činjenice da voda iz kupatila tuženih ometa tužioca i članove njegovog domaćinstva da normalno koriste svoj stan.
U Pirotu, 2. avgusta 2005.
Tužilac, Mirko Katić
