Opštinskom Sudu U Leskovcu za OKRUŽNI SUD U LESKOVCU
Tužilja: PANIĆ NADEŽDA iz Leskovca
Tuženi: SINĐELIĆ MILOVAN iz Prekopčelice i dr.
Žalba Tuženika protiv presude Opštinskog suda u Leskovcu
P. br. 485/99 od 13. juna 2000. g.
Tuženi navedenu presudu pobijaju u celini:
1. zbog pogrešne primene materijalnog prava
2. zbog pogrešno i nepotpuno utvrđenog činjeničnog stanja, i
3. zbog bitnih procesnih nedostataka
Tuženi predlaže drugostepenom sudu da pobijanu presudu ukine i predmet vrati prvostepenom sudu - drugom veću, na ponovno odlučivanje, ili da preinači prvostepenu odluku i svojom odlukom odbije tužbeni zahtev u celosti kao neosnovan.
Obrazloženje
1. Pobijanom presudom usvojen je eventualni tužbeni zahtev tužilje Panić Nadežde iz Leskovca “pa se utvrđuje da ugovor overen kod suda u Leskovcu pod brojem Ov. br. 3755/92 od 1.10.1992. godine označen kao ugovor o kupoprodaji stana u Leskovcu u ul. D. P. Šana br. 21, stan br. 8, nema karakter i svojstvo ugovora o kupoprodaji već je to prividan ugovor o kupoprodaji – simulovan pravni posao, kao takav ništavan ne proizvodi pravno dejstvo u odnosu na stan u Leskovcu u ul. D. P. Šana br. 21, stan br. 8, jer kupoprodajna cena nije isplaćena, već da predstavlja ugovor o doživotnom izdržavanju...“.
Sud je, istovremeno, kao neosnovan odbio tužbeni zahtev tužilje za raskid pomenutog ugovora usled neisplate kupoprodajne cene.
2. Donoseći ovu presudu u ponovljenom postupku, nakon ukidanja prethodne presude istog suda i sudije od strane Okružnog suda u Leskovcu (Gž. 1839/98), Opštinski sud u Leskovcu ne držeći se uputa dobijenih od drugostepenog suda i mimo odredaba Zakona o obligacionim odnosima i relevantne sudske prakse, prezentuje sudsku odluku koja sadrži niz činjeničnih, materijalnopravnih i procesnopravnih nedostataka, koji je čine pravno i činjenično neodrživom.
2.1.
Sud u prvostepenoj presudi meša pravne pojmove koji se odnose na simulovanost i disimulovanost ugovora, na zabludu i na ispunjenje ugovora.
Sud nalazi da stranke nisu htele da zaključe ugovor o kupoprodaji već ugovor o doživotnom izdržavanju, što podrazumeva da je ta simulacija od početka bila poznata obema stranama.
Za postojanje prividnog (simulovanog) ugovora potrebna je saglasnost volja obe ugovorne strane, tj. obe treba da izraze simuliranu volju sa ciljem ostvarenja nekog drugog pravnog posla.
Ako, pak, simulacija postoji samo na strani jedne - onda je druga ugovorna strana zaključila ugovor u stanju zablude ili je prevarena.
Dakle, da bi se u konkretnom slučaju moglo govoriti o simulovanosti predmetnog ugovora o prodaji i o disimulovanosti ugovora o doživotnom izdržavanju bilo bi neophodno utvrditi da su se Nadežda i Živorad dogovorili da 1. oktobra 1992. godine prividno zaključe ugovor o prodaji sa stvarnom namerom da međusobno zaključe ugovor o doživotnom izdržavanju.
Smisao ništavosti ugovora kod prividnog ugovora je u sankcionisanju obeju strana, a ne samo jedne.
Kod takvog stanja stvari nema mesta jednostavnom poništaju simulovanog ugovora.
Prvostepeni sud je bio dužan, ako je utvrdio da ugovor o kupoprodaji prikriva ugovor o doživotnom izdržavanju, da u skladu sa članom 66. stav 2. ZOO, utvrdi da li su ispunjeni uslovi za pravnu valjanost ovog drugog, disimulovanog ugovora: da li je ugovarač Živorad izdržavao sada tužilju Nadeždu i kako.
To je prvostepenom sudu naložio i Okružni sud u Leskovcu kao drugostepeni sud, skrećući mu pažnju da posebno i brižljivo oceni značaj odredbe člana 4. spornog ugovora.
Sa aspekta punovažnosti ovog ugovora, zahtev forme (overa ugovora od strane sudije) nije relevantan i takav ugovor može proizvoditi dejstvo, što je verifikovano u sudskoj praksi: Zaključak Građanskog odeljenja Vrhovnog suda Srbije usvojen na sednici održanoj 16. februara 1994. g. i Odluke Vrhovnog suda Srbije Gzz. 120/94, Gzz. 91/93 i Rev. 2195/93
U vezi s tim, Vrhovni sud Srbije ukazuje: «Kada je sud našao da je kupoprodajni ugovor simulovani pravni posao bio je dužan da kaže koji je to onda disimulovan pravni posao koji važi i koga su stranke u istinu htele.
Ne može se naime samo na osnovu pravne ocene činjenica koje ukazuju da jedan ugovor nazvan kupoprodajni nije u stvari kupoprodajni, suditi da je bez pravnog dejstva, kada su ga stranke zaključile u pismenoj formi i kada isti taj ugovor iako tako nazvan po svojoj sadržini ukazuje da je ugovor druge vrste» (VSS – Gž. 2851/67, Zbirka sudskih odluka u oblasti građanskog prava, izdanje Republičkog zavoda za javnu upravu, Beograd, 1972. g. sentenca 210).
2.2.
Pogotovo, prividnost ugovora ne može se isticati prema trećim savesnim licima, a to su u ovom slučaju tuženi koji nisu znali niti su mogli znati da li jedan ugovor prikriva drugi, kod činjenice da im je bilo poznato da se radi o kupoprodaji i da su nakon smrti ostavioca Živorada došli u posed u svemu validnog ugovora o kupoprodaji.
2.3.
Dalje, sud dispozitiv presude čini nejasnim, a sa materijalnopravne strane neprihvatljivim, time što simulovanost vezuje za neisplatu kupoprodajne cene.
U dispozitivu presude se navodi da je između stranaka zaključeni ugovor «simulovan pravni posao te kao takav ništav i ne proizvodi pravno dejstvo u odnosu na stan... jer kupoprodajna cena nije isplaćena»!
Šta je u pitanju – simulovanost ili neispunjenje ugovora?, jer to su dva različita pravna instituta u Zakonu o obligacionim odnosima.
Očigledno, sud stoji na stanovištu da kupoprodajna cena nije isplaćena i to mu je fundamentum presude (pošto tu činjenicu najviše i obrazlaže ostajući time na istom nivou zaključivanja kao i u svojoj prvobitnoj ukinutoj odluci), čime pobija svoju tezu o simulovanosti ugovora o kupoprodaji.
Naime, to implicira zaključak da postoji u svemu punovažan ugovor o kupoprodaji ali da on nije ispunjen, što podrazumeva primenu odredaba o raskidu ugovora i neispunjenju.
2.4.
S druge strane, činjenično stanje koje je sud utvrdio i na kojem zasniva pobijanu presudu (str. 3. pretposlednji pasus obrazloženja), ukazuje prvenstveno, na zabludu tužilje:
«U sklopu izvedenih dokaza i uvida u pismena i iskaze svedoka sud je u celosti prihvatio iskaz tužilje Nadežde u delu u kome ista tvrdi da je sa pok. Živoradom napravila ugovor da je isti gleda i sahrani a da mu posle smrti ostavi stan, dakle da kao stara i slabo pismena osoba nije znala pravu sadržinu ugovora koji potpisuje i da nikada nije potpisala kupoprodajni ugovor niti prodala stan pok. Živoradu niti ikada primila kupoprodajnu cenu.
Činjenicu da je kao stara i slabo pismena osoba smatrala da se radi o drugoj vrsti ugovora koji je trebalo da se realizuje tek posle njene smrti potvrdili su saslušani svedoci...
Sve su ovo činjenice koje ukazuju sudu i potvrđuju iskaz tužilje Nadežde i uveravaju sud da je tužilja slabo pismena osoba koja je učena od pok. Živorada da se potpiše i koja je potpisala kupoprodajni ugovor u sudu o prodaji svoga stana ali nije znala da se radi o kupoprodaji već je mislila da se radi o ranije pričanom ugovoru o doživotnom izdržavanju...
» Sam sud definiše tužiljinu zabludu: «da je za stvarni predmet ugovora saznala tek posle smrti pok. Živorada» (str. 4 poslednji pasus obrazloženja)
Ovako precizirano obrazloženje govori da, po nalaženju suda, tužilja nije znala šta potpisuje, odnosno da je potpisujući jedno mislila da potpisuje drugo, da je imala pogrešnu predstavu o ugovoru koji potpisuje, da nije bila svesna nesaglasnosti između njene stvarne volje i volje izjavljene potpisivanjem ugovora – što sve ukazuje da školsku definiciju zablude ugovornika, ovde tužilje.
S druge strane, zabluda tužilje je toliko velika (stan) i dugotrajna (četiri godine) da postaje neverovatna i, možda, zapravo ukazuje da je ona znala za pravu sadržinu ugovora?
Teško je poverovati da bi tužilja Nadežda, ili koja druga osoba u pitanju (a Nadežda je uz to vrlo borbena i uporna osoba što se dalo videti u sudnici), pasivno, da ga ne pogleda ona ili joj ga rastumači neko drugi, držala sporni ugovor u svom stanu, pogotovo što znatiželju bude reči s kojim joj je, navodno, Živorad dao papire: Sakrij to, a ja ću se posle tužiti sa tvojom rodbinom!
U takvom slučaju radoznao ne bi bio samo onaj ko zna šta piše u tim papirima.
Dakle, ako bi se činjenično stanje utvrđeno u pobijanoj presudi uzelo za tačno, ono bi jedino moglo da potvrdi zabludu na strani tužilje, ali ne prividnost (simulovanost) zaključenog ugovora o kupoprodaji.
Kod simulovanog ugovora stranka svesno formira volju da bi nešto izjavila što u stvari neće.
Ona je svesna da izjavljuje nešto što ozbiljno ne misli.
Ovde ne postoje posebne okolnosti koje bi izvana uticale na njenu volju.
Stranka svesno izjavljuje nešto neistinito i hoće takvu neistinitu izjavu, ali se sadržina izjave ne podudara sa sadržinom njene istinske volje. (videti Komentar Zakona o obligacionim odnosima u redakciji prof. B. Blagojevića i prof. V. Krulja, Savremena administracija, Beograd, 1980. g. str. 205).
Sud ni jednog momenta nije utvrdio postojanje takve svesti na strani tužilje, već naprotiv tvrdi da je ona nesvesno potpisala ugovor koji nije htela, čime otpada primena odredaba o simulovanosti ugovora iz člana 66. ZOO.
2.5.
Svoju nedoslednost u obrazlaganju pobijane presude i konfuznost iste, sud potvrđuje i time što u istoj presudi tvrdi i «da tužilja nikada nije potpisala ugovor o kupoprodaji» (str. 3. pretposlednji pasus Obrazloženja presude), a odmah potom «da je potpisala kupoprodajni ugovor u sudu o prodaji svoga stana» (str. 4. pretposlednji pasus Obrazloženja presude).
2.6.
Sud je nepravilno postupio i što se, ako je već poništio ugovor, nije odredio prema posledicama poništaja ugovora (član 104. ZOO).
Poništaj ugovora ima za posledicu restituciju. «Kad je pravni posao nevažeći, onda je jedna od posledica pravnog posla i restitucija.
Ako je pravni posao izvršen, a obe ugovorne strane su bile nesavesne, svaka ugovorna strana ima pravo da traži povraćaj datog, jer je to sankcija nevažećeg posla» (Vrhovni sud Srbije, Rev. 744/80).
Živoradovim novcem tužilja je 11. maja 1992. godine izvršila otkup svoga stana, uplatom iznosa od preko 2500 DEM, Živorad je plaćao popravke u stanu i dr.
3. U utvrđivanju i oceni činjeničnog stanja prvostepeni sud je napravio goleme propuste i pogreške.
3.1.
Iskaz ključnog svedoka Gajić Milivoja koji je najviše vremena proveo zajedno sa Nadeždom i Živoradom i noćivao u Nadeždinoj kući mnogo puta, koji ima neposredna zapažanja i sećanja o događajima i razgovorima kojima je lično prisustvovao, sud je cenio nepotpuno i ovlašno.
Veću pažnju je posvetio razgovorljivim komšinicama koje je Nadežda uvek izbegavala kad se kod nje nalazio Živorad i koje sve što znaju – znaju iz Nadeždine priče.
Svi svedoci koje je predložila tužilja a saslušao sud, jasno su rekli da im je sve što znaju poznato iz priče tužilje i da ništa u vezi sa Nadeždom, Živoradom i njihovim ugovorom nisu neposredno videli ni čuli.
Takvi iskazi (prepričavanja), kao što je poznato, imaju najmanju uverljivost jer se uvek mogu montirati, otklanjaju svaku odgovornost sa svedoka i, naravno, teško ili nikako se mogu proveriti.
3.2.
Jednu od vrlo bitnih okolnosti: čijim novcem je Nadežda otkupila stan, sud nije brižljivo utvrdio, iako mu je to naložio drugostepeni sud (Gž. 11839/98).
Sve činjenice – iskazi svedoka, tužiljina skromna penzija i ostalo govori u prilog toga da Panić Nadežda, u svojoj oskudici, neznanju i nemaštini, nije mogla da otkupi svoj stan u celosti bez nečijih dodatnih sredstava.
Međutim, u vreme najintenzivnije veze sa Živoradom – ona je platila skoro 3000 DEM i izvršila otkup svoga stana u celosti.
Ona je taj novac dobila od Živorada upravo za tu namenu, kao deo kupoprodajne cene ili šta drugo što sud nije utvrdio.
Radi se o, za to vreme, vrlo visokoj svoti – o uplati 1.383.029,00 dinara na dan 11. maja 1992. godine. što je po ”crnom, uličnom” kursu na taj dan od 530,00 din/1 DEM iznosilo 2.609,50 DEM (podaci o valutnom kursu iz knjige prof. dr. Dragoslava Slovića: «Finansijsko veštačenje», izdanje «Fenix» Beograd, strana 195).
Da je tužilja imala taj novac ona bi odmah otkupila stan u celosti.
Ali ona je to učinila, kako sud kaže (str. 5, prvi pasus obrazloženja) onda “kada se ukazala situacija” – ne pojašnjavajući kakva je to mogla biti situacija, a što je vrlo indikativno, pošto je ona tada poznavala Živorada koji je bio veoma situiran.
Povrh toga, otkup stana izvršen je deviznim sredstvima – prodajom deviza banci.
3.3.
Sudu se čini da vremenska distanca između otkupa stana (maj) i kupoprodaje stana (oktobar iste godine) opovrgava činjenicu da je novac za otkup dao Živorad, jer po stavu suda, što bi to Nadežda i Živorad radili kad su već u maju mogli da zaključe ugovor o kupoprodaji!
Takvo zaključivanje je izvan logike, života i poznavanja dubine veze koja je postojala između Nadežde i Živorada (“Ja sam njih sretao da se drže za ruke, stariji ljudi”, kaže u raspravnom zapisniku svedok Petar Pavlović. “
Kada je moj otac ležao u bolnici… nisam mogla da mu priđem od Nadežde.
Ona je bila non-stop kod njega, hranila ga i presvlačila”, kaže Živoradova ćerka Stanković Jasmina u raspravnom zapisniku, a to potvrđuje i sama tužilja).
3.4.
Pravno vrlo relevantnu okolnost – činjenicu da je tužilji, koja se poziva na svoje neznanje i zabludu o sadržini spornog ugovora, što je sud prihvatio, sam Živorad predao taj ugovor na čuvanje i da je ona četiri godine sporni ugovor držala u kesi u svom regalu – sud uopšte nije cenio!
Tužilja Nadežda bila je aktivno uključena u proceduru zaključivanja ugovora o prodaji: pre svega, u cilju zaključenja predmetnog ugovora izvršila je Živoradovim novcem otkup stana u celosti, ovlastila je advokata da u njeno ime traži saglasnost Ministarstva za finansije, pristupila je u sud i potpisala se na ugovoru i u sudskoj knjizi overe, bila je upoznata sa činjenicom uknjižbe Živorada kao novog vlasnika na stanu.
Uz to, četiri godine je ugovor čiji sadržaj navodno nije znala držala u – svom regalu.
Da li bi i koji čovek sve to vreme mogao biti stalno u zabludi!
To je bila dužnost suda da oceni, što je on propustio, mada od ocene te okolnosti zavisi meritum ove pravne stvari.
3.5.
Kako “iskaz svedoka Vukmirović Snežane potvrđuje sudu uverenje da postojeći kupoprodajni ugovor je prividan simulovani ugovor koji nema dejstva među ugovornim stranama”, prvostepeni sud nije obrazložio i to ostaje samo njemu jasno.
Ova svedokinja, koja pok. Živoradu inače nikada nije oprostila što se rastavio od njene majke nakon 15 godina zajedničkog života u Beču i našao drugu ženu, rekla je u sudski zapisnik da “je iz priče jednom prilikom čula odnosno bila je priča o Živoradu... da su u Beču rekli da ima jednu ženu s kojom živi u Leskovcu da je valjao (?) za stan i da je istu izradio”, i rekla je: “On je živeo sa mojom majkom i zna se da je on bio lovac na nepismene žene bez zaštite...” Ovakve izjave, koje se ne mogu materijalno proveriti (Živorad nije živ a Beč je daleko), date od osobe koja je motivisana željom za osvetom, što se videlo i po njenom nastupu na sudu, u osnovi su sudijskog uverenja u ovom slučaju!
Iako drugih dokaza za takve ružne kvalifikacije nema.
3.6.
Prvostepeni sud krivo prosuđuje kad pokušava da utvrdi odakle Živoradu kao kupcu “toliki novac” i šta je sa “tolikim novcem” koji je primila Nadežda kao prodavac.
Odakle sudu da zaključi da se radi o velikoj sumi novca, kad ugovorne strane slobodno određuju kupoprodajnu cenu?
Čak ni neznatna, odnosno simbolična kupoprodajna cena ne čini kupoprodajni ugovor ipso facto nevažećim, već daje, prethodno, mogućnost nadopune cene do prave vrednosti.
U ugovoru o kupoprodaji (oktobar 1992.) naznačena je cena od 500 dinara, a nadležna poreska uprava utvrdila je da predmetni stan vredi 6.895.840 dinara i razrezala porez na promet nepokretnosti u iznosu od 206.875 dinara.
Dakle, kupoprodajna cena, kojom se sud ni jednog momenta nije bavio, uopšte ne predstavlja “toliki novac” a zašto je data u tom iznosu znaju samo Živorad, Nadežda i advokat Petar Pavlović, inače svedok u ovoj parnici, koji je sastavljao sporni ugovor.
Sud je bio dužan da raščisti i ova pitanja vezana za isplatu kupoprodajne cene, što mu je bilo naloženo od strane drugostepenog suda u već ukinutoj presudi.
Sud uopšte nije, a što je veoma bitno, povezao član 2. spornog ugovora o prodaji stana u kom je naznačena gorenavedena cena, i član 4. tog ugovora po kom prodavac Nadežda ima pravo doživotnog korišćenja stana, a da kupac Živorad ili njegovi potomci mogu stupiti u stan tek posle smrti prodavca Nadežde.
Dakle, Živorad je kupio “golo vlasništvo”, bez državine tj. kupio je neuseljiv stan, pa je i kupopodajna cena takvog stana morala biti znatno niža od tržišne cene, što je takođe trebao da ceni prvostepeni sud.
4. Nejasno i kontradiktorno zaključivanje prvostepenog suda o pravno relevantnim činjenicama i obligacionopravnim institutima u ovom slučaju, mešanje pojmova zablude, simulacije, ništavosti, rušljivosti, i unutrašnja protivrečnost dispozitiva presude u kom se ti pojmovi zbunjujuće brkaju, čine pobijanu prvostepenu presudu nejasnom i protivrečnom samoj sebi, razlozima presude i utvrđenim činjenicama, tako da se ona ne može pravilno razumeti, kao što se ne može ni razabrati šta je navelo sud da donese ovakvu presudu: zabluda tužilje? neisplata cene? nagvaždanja komšinica o Živoradu s kojim se nisu poznavali i o ugovoru koji je tužilja Nadežda krila od njih?
Zatim: gde sud vidi simulaciju?
kakva je dalja pravna sudbina disimulovanog ugovora o doživotnom izdržavanju koji su, navodno stvarno, stranke zaključile?
odakle tužilji novac za otkup stana?
kakve su pravne posledice poništenja ugovora i šta sa Živoradovim plaćanjima i ulaganjima?
Sve to, u smislu člana 354. stav 2. tač. 13. ZPP-a predstavlja bitnu povredu odredaba parničnog postupka i čini takvu presudu pravno neodrživom.
Imajući u vidu sve što je napred navedeno, kao i dosadašnji tok postupka i sve u vezi s njim, tuženi predlažu drugostepenom sudu da pobijanu presudu ukine i predmet vrati prvostepenom sudu - drugom veću na ponovno odlučivanje, ili da preinači prvostepenu odluku i svojom odlukom odbije tužbeni zahtev u celosti kao neosnovan.
Punomoćnik tuženih,
Dostavljeno sudu u tri primerka
