Na osnovu člana 22. Odluke o organizaciji Gradske uprave grada Sombora ("Službeni list Grada Sombora", br. 04/08, 11/10, 14/10-dr. odluka, 12/12, 5/13 i 11/16) Načelnik Gradske uprave Grada Sombora dana 04.10.2016. godine donosi Pravilnik o video nadzoru Gradske uprave Grada Sombora
Pravilnik je objavljen u "Službenom listu grada Sombora", br. 24/2016 od 6.10.2016. godine, a stupio je na snagu 4.10.2016.
Predmet Pravilnika
Član 1.
Ovim pravilnikom uređuju se procedure i način sprovođenja video nadzora, snimanja i čuvanja video snimaka i dokumentacije u zgradi Gradske uprave grada Sombora, Trg cara Uroša br. 1 (u daljem tekstu: Gradska uprava).
Ovaj pravilnik se primenjuje na sva imenovana, izabrana, postavljena i zaposlena lica, honorarno angažovane radnike i lica koja rade na održavanju higijene i obezbeđenja gradske uprave.
Postojanje ovog Pravilnika garantuje postojanje video nadzora, njegovog snimanja i dokumentovanja.
Pojam video nadzora
Član 2.
Video nadzor podrazumeva posmatranje uživo ili posmatranje snimljenog materijala sa kamera koje je odobrio Načelnik gradske uprave grada Sombora (u daljem tekstu: Načelnik), a služi za povećanje bezbednosti lica iz člana 1. stav 2. ovog pravilnika, imovine gradske uprave i kao pomoć za poboljšanje primene Kodeksa poslovnog ponašanja i poslovne etike zaposlenih u gradskoj upravi grada Sombora (u daljem tekstu: Kodeks).
Svrha video nadziranja kao pomoć za poboljšanje primene Kodeksa jeste kontrola zaposlenih u pridržavanju odredbi Kodeksa i eventualno unapređenje procesa rada, te stoga ovlašćeno lice može iskoristiti video materijal prikupljen nadzorom da pokrene disciplinski postupak protiv zaposlenog, ili ga opomene na nedostatke koji su uočeni u radu.
Načelnik, zamenik načelnika i rukovodilac unutrašnje organizacione jedinice Gradske uprave ne može koristiti materijal nastao u toku video nadzora da bi zastrašivao zaposlene, da bi ih uznemiravao, diskriminisao ili na bilo koji način ulazio u njihovu intimu i prikupljao podatke o privatnom životu.
Gradska uprava je dužna da obezbedi potreban broj kamera za svrhu određenu stavom 1. ovog člana.
Član 3.
Video nadzor iz člana 2. ovog Pravilnika podrazumeva nadzor nad:
- ulaskom i izlaskom u gradsku upravu,
- portirnicom,
- hodnicima,
- atrijumom i zadnjim dvorištem gradske uprave,
- prijemnom kancelarijom i pisarnicom gradske uprave.
Video nadzor unutrašnjosti kancelarijskog prostora i toaleta nije dozvoljen.
Automatsko praćenje kretanja zaposlenog nije dozvoljeno (osim u situaciji kada se svrha video nadzora ne može uspešno postići nadziranjem samo jednog mesta).
Tajni video nadzor nije dozvoljen.
Izuzetno, tajni video nadzor je dozvoljen radi istraživanja mogućeg izvršenja krivičnog dela, odnosno drugog činjenja zaposlenog koje uzrokuje značajnu štetu gradskoj upravi.
Član 4.
Gradska uprava je dužna da na vidnom mestu istakne obaveštenje da je prostor gradske uprave pod video nadzorom.
Sve kamere i monitori za video nadzor moraju na snimcima obezbediti podatke o datumu, vremenu snimanja i broju kamere.
Načelnik može izdati dozvolu za korišćenje privremeno postavljenih kamera za video nadzor za potrebe video nadzora za specijalne događaje koji zahtevaju dodatne mere opreza ili sigurnosti.
Snimanje video nadzora
Član 5.
Video zapis se skladišti i prenosi u skladu sa primenjivom tehnologijom, a u smislu da se obezbedi sigurnost i zaštita podataka.
Video zapis i dokumentacija o neprekidnom snimanju čuva se u izvornom obliku najmanje 6 meseci, od dana snimanja, a po nalogu Načelnika, ili u slučaju postojanja krivičnog ili prekršajnog postupka, nepoštovanja opštih i pojedinačnih akata organa Grada i duže, a potom se brišu.
Video zapis i dokumentacija se moraju čuvati do okončanja postupaka, izricanja pravosnažnih presuda i isteka prava žalbe.
Bilo kakva obrada snimljenog video materijala je strogo zabranjena.
Video zapis i dokumentacija o neprekidnom snimanju predstavlja internu dokumentaciju gradske uprave, i mora imati oznaku POVERLjIVO.
Podaci dobijeni video nadzorom moraju da se obrađuju i koriste za postizanje svoje svrhe.
Za druge svrhe mogu se koristiti samo gde je to neophodno radi sprečavanja opasnosti za javnu bezbednost i za gonjenje krivičnih dela.
Bezbednost sistema za čuvanje materijala
Član 6.
Gradska uprava je dužna da obezbedi kontrolisani pristup opremi za video nadzor.
Načelnik ili zamenik načelnika, imenuje jednog ili više administratora koji imaju ovlašćenje za rukovanje video materijalom i dokumentacijom.
Načelnik ili zamenik načelnika je dužan da vodi posebnu evidenciju o licima koja su ovlašćena za rukovanje dokumentacijom i materijalom.
Prava pristupa
Član 7.
Pravo pristupa video nadzoru u realnom vremenu i posmatranju snimljenog materijala sa kamera imaju Načelnik, zamenik načelnika ili lice koje Načelnik ovlasti.
Izuzetno, Načelnik može određenim licima, za određene slučajeve, da odobri stalni pristup u realnom vremenu određenim kamerama za video nadzor.
Imenovano, izabrano, postavljeno ili zaposleno lice, uz prethodno odobrenje Načelnika može pristupiti snimljenom video zapisu.
Zahtev za pristup snimljenom video materijalu podnosi se u pisanoj formi uz obrazloženje opravdanosti pristupa.
Načelnik odnosno zamenik načelnika je dužan da vodi evidenciju o vremenu i trajanju dozvoljenog pristupa video nadzoru od strane lica iz stava 3. ovog člana.
Sistem video nadzora koji se koristi za vršenje video nadzora mora biti zaštićen od pristupa neovlašćenih lica.
Kvar na sistemu
Član 8.
O svakom kvaru na tehničkim sredstvima za video nadzor u gradskoj upravi, administrator je dužan da obavesti Načelnika odmah, a najkasnije u roku od 24 sata od momenta evidencija kvara.
Član 9.
Svako uništavanje, pokušaj uništavanja ili onesposobljavanja opreme za video nadzor podleže primeni Kodeksa kojim se štiti imovina, ili može biti prijavljeno organima reda i bezbednosti.
Završne odredbe
Član 10.
Ovaj pravilnik stupa na snagu danom donošenja i ima se objaviti u "Službenom listu Grada Sombora".
Rs-Apv
Broj: 31 - 202/2016-IV
Dana: 04.10.2016. god.
Sombor
Gradska Uprava
Načelnik Gradske Uprave,
Helena Roksandić Musulin
