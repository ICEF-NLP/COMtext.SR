P br. 548/00
Trećem Opštinskom Sudu U Beogradu
TUŽILAC: V. R., iz Podgorice
TUŽENI: V. B., D. V., oba iz Smedereva, koje zastupa advokat B. B., iz Beograda, ul. Delijska br. 3
Predlog Tuženih Za Ponavljanje Postupka
Prvostepenim rešenjem Trećeg opštinskog suda u Beogradu P br. 548/00 od 02.11.2001. godine odbijen je, kao neosnovan, tužbeni zahtev kojim je tužilac tražio da sud utvrdi da su tuženi smetali tužioca u mirnoj državini stanova u Beogradu, u ul. Ohridska br. 7, i to stanova br. 14, 15, 13b, 16 i 18, tako što su dana 23.02.2000. godine u popodnevnim časovima razgradili drvena vrata i ugradili metalna.
Istim tužbenim zahtevom, koji je odbijen, tužilac je tražio da se naloži tuženima da u roku od 48 časova uspostave pređašnje stanje i tužiocu predaju ključeve od novougrađenih metalnih vrata na stanovima 14, 15, 13b, 16 i 18, ili da ponovo ugrade ranije postojeća drvena vrata od kojih tužilac poseduje ključeve, te da im se zabrani svako buduće smetanje poseda na ovaj ili bilo koji drugi način.
To rešenje je, usled očigledne omaške u izradi pismenog otpravka sudske odluke, odnosno u kucanju, ispravljeno rešenjem P br. 548/00 od 08.02.2002. godine, a to je bilo potrebno da bi se sprečila zloupotreba koju je započeo tužilac.
Rešenjem Okružnog suda u Beogradu Gž br. 6034/02 od 04.12.2002. godine preinačeno je napred navedeno rešenje Trećeg opštinskog suda u Beogradu 548/00, i tužbeni zahtev usvojen u celosti, pa je utvrđeno da su tuženi smetali tužioca u mirnoj državini stanova u Ohridskoj br. 7 u Beogradu, i to stanova 14, 15, 13b, 16 i 18, u februaru mesecu 2000. godine, pa im je naloženo da uspostave pređašnje stanje poseda, i zabranjeno im je da ubuduće vrše smetanje poseda.
dokaz: uvid u spise predmeta
Ovim putem tuženi, preko svog zajedničkog punomoćnika, podnose naslovnom sudu predlog za ponavljanje ovog pravnosnažno okončanog postupka, s obzirom na to da su u konkretnom slučaju za to ispunjeni uslovi predviđeni odredbom čl 421. tač. 9 Zakona o parničnom postupku, pošto su tuženi stekli mogućnost da upotrebe nove dokaze, na osnovu kojih bi, da su bili upotrebljeni u pravosnažno okončanom postupku, za tužene mogla biti doneta povoljnija odluka.
Naime, Okružni sud u Beogradu je, u svom napred citiranom rešenju od 04.12.2002. godine, našao za utvrđeno da je tužilac bio u posedu predmetnih stanova, da su tuženi bili izvođači radova na unutrašnjem uređenju stanova, te da su tuženi izvršili, zamenom vrata, smetanje tužiočevog poseda.
U vezi sa ovako utvrđenim činjeničnim stanjem, koje je Okružni sud u Beogradu uzeo za podlogu svoje odluke, tuženi predlažu nove dokaze, i to najpre saslušanje svedoka: J. Z. iz Smedereva, ul. Vuka Karadžića br. 10/2, S. D. iz Smedereva, ul. Karađorđeva br. 12/38, S. B. iz Smedereva, ul. Karađorđeva br. 39/14, S. G. iz Smedereva, ul. Karađorđeva br. 12/39, P. D. iz Smedereva, ul. Karađorđeva br. 12/41, L. M. iz Beograda, čija će adresa sudu biti naknadno dostavljena B. J. iz Beograda, čija će adresa sudu biti naknadno dostavljena Đ. M. iz Smedereva, ul. Karađorđeva br. 62, S. M. iz Smedereva, ul. Gračanička br. 7 a na okolnost koji su radovi na predmetnim stanovima izvođeni od strane tuženih (tj. da tuženi nisu bili izvođači samo radova na unutrašnjem uređenju stanova, već izvođači svih radova na izgradnji tih novih stambenih jedinica), kao i na okolnost ko je u toku 1999. i cele 2000. godine, pa i u vreme navodnog smetanja poseda, bio u državini predmetnih novoizgrađenih stanova.
Zatim tuženi predlažu da sud izvede dokaz čitanjem nalaza Gradskog zavoda za veštačenje G br. 278/2000 od 24.04.2000. godine kojim je izvršeno veštačenje na zahtev Skupštine zgrade u ul. Ohridskoj br. 7 u Beogradu, a radi provere statističke stabilnosti zgrade u ul Ohridskoj br. 7 po završenoj rekonstrukciji i adaptaciji tavanskog prostora.
Navedeni nalaz pokazuje da je veštak Gradskog zavoda za veštačenje izvršio pregled objekta, dakle svih novoizgrađenih stanova, upravo u prisustvu ovde tuženih.
Iz toga se jedino može, kao pravilan, izvući zaključak da su tuženi bili u isključivom posedu, u isključivoj faktičkoj vlasti, na svim novoizgrađenim stanovima, uključujući ne samo stanove koji su predmet ovog spora, već i one koji je, po ugovoru između stranaka Ov br. 15840/98 od 16.10.1998. godine, trebalo da, po okončanju radova, pripadnu ovde tužiocu.
DOKAZ: nalaz Gradskog zavoda za veštačenje G br. 278/2000, u prilogu
Takođe, tuženi predlažu sudu da izvrši uvid u spise predmeta Trećeg opštinskog suda u Beogradu K br. 919/01, u kom su ovde tuženi, presudom od 20.11.2002. godine oslobođeni su optužbe za krivično delo samovlašća iz čl. 225. st. 1. Krivičnog zakona Republike Srbije, u vezi sa čl. 22. Krivičnog zakona Savezne Republike Jugoslavije, i odlučeno je da troškovi krivičnog postupka padaju na teret budžetskih sredstava suda.
Navedeni postupak vodio se po privatnoj krivičnoj tužbi ovde tužioca, koji je samovlašćem smatrao ono što smatra smetanjem poseda u ovoj parnici.
dokaz: uvid u spise K br. 919/01
Tuženi posebno ukazuju sudu na činjenicu da je napred pomenuti nalaz Gradskog zavoda za veštačenje do sada bio u posedu Skupštine zgrade u ul. Ohridskoj br. 7 u Beogradu, koja je veštačenje i tražila i angažovala Gradski zavod, a ne u posedu tuženih, te je to razlog što tuženi ovaj pismeni dokaz nisu bili u prilici da upotrebe u ranijem toku postupka.
Takođe, pomenuti krivični postupak, po privatnoj krivičnoj tužbi ovde tužioca, protiv ovde tuženih kao okrivljenih, okončan je tek 20.11.2002. godine, pa tuženi nisu ranije bili u mogućnosti da se na tu oslobađajuću presudu pozivaju, odnosno nisu mogli parničnom sudu da ukažu na rezultat tog krivičnog postupka.
Time je ispunjen uslov predviđen odredbom čl. 422. st. 2. Zakona o parničnom postupku.
Da su tuženi bili u prilici da navedene dokaze iznesu u ranijem toku postupka, za njih bi bila doneta povoljnija odluka, jer je izvesno da bi Okružni sud u Beogradu prvostepeno rešenje potvrdio, a ne preinačio, kao što je učinjeno.
Stoga tuženi predlažu naslovnom sudu da dozvoli ponavljanje postupka i pristupi izvođenju napred nabrojanih dokaza.
Takođe, tuženi ukazuju sudu na opasnost od upotrebe sile i nastanka nenadoknadive štete za tužene ukoliko bi se pristupilo izvršenju rešenja Okružnog suda u Beogradu Gž br. 6034/02 od 04.12.2002. godine.
Inače, ovde tužilac je već jedanput pokušao da obmane sud, iskoristivši omašku u izradi pismenog otpravka rešenja od 02.11.2001. godine.
Naime, tužilac je, iskoristivši omašku u stavljanju znakova navoda, koji je trebalo da stoje na kraju trećeg stava izreke rešenja, a stavljeni su, u rešenju od 02.11.2001. godine, na kraj prvog stava, podneo predlog za dozvolu izvršenja drugog i trećeg stava rešenja od 02.11.2001. godine, obmanuvši izvršni sud da su ti delovi njegovog tužbenog zahteva usvojeni, a u stvari je ceo tužbeni zahtev tim prvostepenim rešenjem bio odbijen.
Međutim, po izvršenoj ispravci izreke rešenja, i pošto je ukinuta potvrda izvršnosti koja je, opet izvršenom obmanom od strane tužioca, bila protivzakonito stavljena na stavove drugi i treći rešenja P br. 548/00 od 02.11.2001. godine, Četvrti opštinski sud u Beogradu je, svojim rešenjem 1 I br. 294/01 od 30.04.2002. godine obustavio izvršenje.
Sa napred navedenog, kako su tuženi od samog početka u isključivom posedu svih novoizgrađenih stanova, kako između stranaka teku brojni sudski postupci u pogledu istih stanova, sa čim je parnični sud upoznat, ispunjeni su uslovi predviđeni Zakonom o izvršnom postupku, pa tuženi predlažu sudu da, u skladu sa čl. 254. i 255. tog zakona, donese i sledeće
Rešenje
USVAJA SE PREDLOG tuženih – predlagača predloga za ponavljanje postupka, V. B. i D. V., pa se ZABRANjUJE izvršenje po rešenju Okružnog suda u Beogradu Gž br. 6034/02 od 04.12.2002. godine a u pogledu novoizgrađenih stanova br. 14, 15, 13b odnosno 14a na petom spratu i stanova br. 16 i 18 na šestom spratu stambene zgrade u ul. Ohridskoj br. 7 u Beogradu, do pravosnažnog okončanja postupka po predlogu za ponavljanje postupka P br. 548/00.
U Beogradu, 28.02.2003. godine
Punomoćnik tuženih
