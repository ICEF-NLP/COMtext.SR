Obrazac br. 45
P 3067/01
Zapisnik O Glavnoj Raspravi sastavljen dana 27.6.2005. g. pred Višim Opštinskim sudom u Beogradu
Predsednik veća V. B., Tužilac: I. J.
Članovi veća - sudije porotnici: L. B., T. S. Tuženi: A. M.
Zapisničar, S. M.
Predmet spora: utvrđenje
Početak u 9.5 sati
Rasprava je javna.
Predsednik veća otvara glavnu raspravu, objavljuje predmet raspravljanja i utvrđuje da su na raspravu došli:
Za tužioca: Advokat Č. V., po pun. u spisima.
Za tuženog: Lično drugotuženi, koji je ujedno pun. prvotuženog.
Od ostalih pozvanih lica nisu došli:
Pristupio sudski veštak S. Ž.
Konstatuje se da je sudski veštak udaljen iz sudnice.
Veće donosi Rešenje
Zbog izmene u sastavu veća rasprava počinje iznova, čitanjem spisa.
Spisi pročitani.
Pun. tužioca ostaje pri tužbi i tužbenom zahtevu.
Pun. prvotuženog, koji je ujedno drugotuženi osporava navode tužbe i tužbenog zahteva.
Navodi da je nalazom i mišljenjem veštaka samo potvrđeno ono što je sud utvrdio na licu mesta, a to je da stan tužioca i stanovi tuženika nemaju ništa zajedničko, odnosno zajedničke delove.
Iz nalaza veštaka proizilazi nova činjenica, na osnovu projektne dokumentacije, da stan tužioca i stan neparničara N. su nekad predstavljali jednu stambenu celinu i da između njihovih stanova postoje zajednički delovi.
Veće donosi Rešenje
Da se u dokaznom postupku sasluša sudski veštak Ž. S.
Veštak: Ž. S., sa podacima kao na spisku stalnih sudskih veštaka za područje Okružnog suda u Beogradu, upozoren i opomenut izjavi:
Ostajem pri svom nalazu i mišljenju koje sam dao 12.6.2005. i dodajem da stanje u katastru i u zemljišnoj knjizi se ne poklapa, naime objekat – šupa koja se nalazi levo od ulaza u dvorište parničnih stranaka ne postoji, a ista je ucrtana u kopiji plana broj 2989
Takođe ovaj objekat tužioca i g. N., koji nije parnična stranka u ovom sporu, a pravo od ulaza je kuća tuženih, i ulaz u podrumski prostor je tačno ispod stana tuženih.
Ostajem pri svom mišljenju da ja, kao sudski veštak građevinske struke ne mogu da odgovorim na pitanje koje je postavio, kako prvostepeni, tako i Viši sud, a to je da li stanu tužioca pripada podrumska prostorija, i ukoliko pripada na kom mestu, i da li se takva prostorija nalazi u zgradi gde su stanovi tuženog.
Na ovo pitanje može dati odgovor samo veštak geometar.
Ja sam u svom nalazu opisao gde su locirane podrumske prostorije i ispod čijeg stana, i dalje ne mogu da dajem odgovor.
Na pitanje drugotuženog, kome građevinski pripada podrumski prostor, veštak izjavi:
Građevina čini celinu sa stambenim prostorom tuženih, jer stambeni i podrumski prostor čine jednu celinu i nalaze se u jednom građevinskom objektu.
Ovaj prostor pripada začeljno objektu, gde su stanovi tuženih.
Veštak izjavljuje da ne može da se izjasni kome sporni podrumski prostor pripada, jer to predstavlja pravno pitanje, a građevinski on čini deo sa stambenim prostorom tuženog.
Nema više pitanja za veštaka.
Veštak troškove ne traži.
Pun. prvotuženog – drugotuženi navodi da je izvedeno veštačenje bilo nepotrebno, čemu se on protivio, da sud treba da primeni konkretno materijalno pravo, i to član 19 stav 2 Zakona o osnovama svojinsko-pravnih odnosa, koji govori o svojini na zajedničkim delovima porodične stambene zgrade.
Pun. tužioca navodi da drugotuženi pogrešno ukazuje na član 19 stav 2, jer se petitumom tužbenog zahteva ne traži utvrđenje prava vlasništva, već utvrđenje prava korišćenja predmetnog prostora.
Punomoćnici stranaka predlažu da sud zaključi ročište, da nije potrebno veštačenje od strane geometra, jer se time ništa ne bi dobilo, a ovo predstavlja isključivo pravno pitanje.
Pun. prvotužene – drugotuženi predlaže da se od opštine Zvezdara zatraži koji je pravni osnov za raspolaganje predmetnog prostora u dvorišnoj zgradi, ZK telo III, u ul. Starca Vujadina 3, i ukoliko raspolažu šta je predstavljalo pravni osnov, to dostave sudu.
Pun. tužioca ostavlja predlog sudu na ocenu.
Veće donosi Rešenje
USVAJA SE predlog punomoćnika prvotuženog-drugotuženog, te od SO Zvezdara zatraži akt po citatu punomoćnika u prethodnoj reči.
Naredno ročište zakazuje se za 12. novembar 2005. u 9 časova, što je saopšteno prisutnima umesto poziva.
Uputiti dopis SO Zvezdara.
Dovršeno u 10.30 časova.
Potpisi Stranaka
Zapisničar PREDSEDNIK VEĆA - SUDIJA
