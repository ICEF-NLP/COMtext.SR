Gž. 900/2005
U Ime Naroda OKRUŽNI SUD U PANČEVU, u veću sastavljenom od sudije Jovane Petrović, kao predsednika veća, te Milana Stanojkovića i Biljane Vujić članova veća, u parnici tužioca Pavla Rančića iz Pančeva, ul. Cvijićeva br. 22. čiji je punomoćnik Stefan Žeželj adv. iz Pančeva ul. Kej br. 5. protiv tuženog Nikole Stojadinovića, iz Pančeva ul. Ramadanska br. 24. radi duga, odlučujući o žalbi protiv presude na osnovu priznanja Opštinskog suda u Pančevu P. br. 809/2005 od 4.4.2005. god. u sednici veća održanoj dana 12.6.2005. god. doneo je Presudu
Odbija se kao neosnovana žalba tuženog Nikole Stojadinovića, pa se POTVRĐUJE presuda na osnovu priznanja Opštinskog suda u Pančevu P. br. 809/2005 od 4.4.2005. god. u stavu prvom izreke.
Obrazloženje
Prvostepenom odlukom na osnovu priznanja obavezan je tuženi da tužiocu isplati 9.000 DEM u dinarskoj protivvrednosti po kursu na dan isplate, kao i da mu naknadi parnične troškove od 4.525 dinara.
U stavu drugom izreke utvrđeno je da je tužba povučena u delu za kamatu.
Protiv navedene presude na osnovu priznanja izjavio je blagovremeno žalbu tuženi zbog pogrešno i nepotpuno utvrđenog činjeničnog stanja.
Ispitujući pobijanu odluku na osnovu čl. 372 ZPP-a, Okružni sud Je našao da je žalba neosnovana.
Iz stava u spisima proizilazi da je na ročištu 4.4.2005. god. tuženi neosporavajući navode tužbe, a naime da je na ime zajma primio iznos naknade u izreci pobijane odluke, priznao u celosti tužbeni zahtev.
Nakon toga je prvostepeni sud doneo i javno objavio presudu na osnovu priznanja, koju tuženi sada pobija žalbom.
Međutim, žalba tuženog je neosnovana iz tog razloga što je tuženi priznao tužbeni zahtev, a izjava o priznanju nije data u zabludi ili pod uticajem prinude ili prevare.
Navodi žalbe da je zajam trebalo da bude vraćen do kraja 2005. god. i da to nije navedeno u pobijanoj odluci, ne mogu da utiču na pravilnost iste, jer je tužbom traženo da obaveza bude izvršena u roku od 15 dana od dana pravnosnažnosti presude, a takva odluka je i doneta i objavljena u prisustvu kako tužioca, tako i tuženog na navedenom ročištu, koji ju je svojim priznanjem i potvrdio.
Imajući u vidu odredbe čl. 360 st. 3 ZPP-a koje se odnose na pobijanje presude na osnovu priznanja, kako u prvostepenom postupku nije učinjena ni bitna povreda odredaba parničnog postupka iz čl. 361 st. 2 ZPP-a na koje drugostepeni sud pazi po službenoj dužnosti, ovaj sud je na osnovu čl. 375 ZPP-a odlučio kao u izreci.
Predsednik veća - sudija
