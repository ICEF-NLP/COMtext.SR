Republika Srbija
Upravni Sud
Odeljenje U Kragujevcu
I-2 Uv 40/21
Dana: 30.06.2021. godine
Beograd
Upravni sud, u veću sastavljenom od sudija: Olge Petrović, predsednika veća, Snežane Aleksić i Vesne Lazarević, članova veća, sa sudskim savetnikom Snežana Tomić, kao zapisničarem, odlučujući o prigovoru Ministarstva unutrašnjih poslova Beograd, Bulevar Mihajla Pupina br. 2, protiv rešenja Upravnog suda 19 U 21362/20 od 05.01.2021. godine, u predmetu brisanja podataka o ličnosti, u nejavnoj sednici veća, održanoj dana 30.06.2021. godine, doneo je Rešenje
Prigovor SE UVAŽAVA i PONIŠTAVA rešenje Upravnog suda 19 U 21362/20 od 05.01.2021. godine, a postupak pred Upravnim sudom po tužbi od 18.11.2020. godine, će se nastaviti.
Obrazloženje
Rešenjem Upravnog suda 19 U 21362/20 od 05.01.2021. godine, odbačena je tužba ovde podnosioca prigovora, izjavljena protiv rešenja Poverenika za informacije od javnog značaja i zaštiti podataka o ličnosti Republike Srbije, broj 72 - 16 - 1031/2020 - 6 od 26.10.2012. godine, primenom člana 26. stav 1. tačka 4. Zakona o upravnim sporovima („Sl. glasnik RS“, br. 111/09).
U prigovoru, izjavljenom protiv navedenog rešenja suda, podnosilac prigovora navodi da je sudija pojedinac pogrešno primenio materijalno pravo, tako što je potpuno zanemario član 83. Zakona o zaštiti podataka o ličnosti usled čega je pobijanim rešenjem pogrešno odbacio tužbu, pozivajući se isključivo na odredbe člana 11. stav 1. i 26. stav 1. tačka 4. Zakona o upravnim sporovima.
Međutim na osnovu člana 83. stav 1. Zakona o zaštiti podataka o ličnosti, kojim je izričito i nedvosmisleno propisano da lice na koje se podaci odnose, rukovalac, obrađivač, odnosno drugo fizičko ili pravno lice na koje se odnosi odluka poverenika, doneta u skladu sa ovim zakonom, ima pravo da protiv te odluke tužbom pokrene upravni spor u roku od 30 dana od prijema odluke, pa je Ministarstvo, kao rukovalac podacima u konkretnom slučaju blagovremeno podnelo tužbu protiv rešenja poverenika za informacije od javnog značaja i zaštitu podataka o ličnosti.
Sa navedenih razloga, predložio je da posebno veće Upravnog suda uvaži prigovor, poništi rešenje 19 U 21362/20 od 05.01.2021. godine i da se postupak po tužbi nastavi.
Nakon ocene navoda prigovora i rešenja Upravnog suda 19 U 21362/20 od 05.01.2021. godine, saglasno članu 27. stav 2. Zakona o upravnim sporovima, posebno veće Upravnog suda je našlo, da je prigovor osnovan.
Članom 83. stav 1. Zakona o zaštiti podataka o ličnosti („Službeni glasnik RS“, br. 87/2018), propisano je, lice na koje se podaci odnose, rukovalac, obrađivač, odnosno drugo fizičko ili pravno lice na koje se odnosi odluka Poverenika, doneta u skladu sa ovim zakonom, ima pravo da protiv te odluke tužbom pokrene upravni spor u roku od 30 dana od dana prijema odluke.
Podnošenje tužbe u upravnom sporu ne utiče na pravo da se pokrenu drugi postupci upravne ili sudske zaštite.
Prema razlozima datim u obrazloženju, prigovorom pobijanog rešenja, sudija pojedinac je u postupku ispitivanja tužbe Ministarstva unutrašnjih poslova sa sedištem u Beogradu, podnete radi poništaja rešenja Poverenika za informacije od javnog značaja i zaštitu podataka o ličnosti broj 72 - 16 - 1031/2020 - 6 od 26.10.2020. godine, našao da u konkretnom slučaju, tužilac, Ministarstvo unutrašnjih poslova Republike Srbije, kome je naloženo da iz operativno-kriminalističke zbirke izbriše krivičnu prijavu broj ..., podnetu protiv A. A. iz ...., ima položaj prvostepenog organa u postupku odlučivanja po zahtevu za brisanje podataka koji se obrađuju u operativno-kriminalističkoj zbirci, pa ne može biti tužilac u upravnom sporu po tužbi izjavljenoj protiv rešenja tuženog kao drugostepenog organa, koji je odlučivao po pritužbi drugog lica zbog povrede prava na brisanje podataka o ličnosti od strane tužioca i iz razloga navedenih u obrazloženju, primenom člana 26. stav 1. tačka 4. Zakona o upravnim sporovima je tužbu odbacio.
Po oceni posebnog veća Upravnog suda, s obzirom da je tužbom osporeni akt prema uvodu donet na osnovu člana 78. stav 1. tačka 6. i člana 79. stav 2. tačka 7. Zakona o zaštiti podataka o ličnosti („Sl. glasnik RS“, br. 87/18), a imajući u vidu citirani član 83. stav 1. navedenog zakona, razlozi dati u obrazloženju pobijanog rešenja ne mogu se prihvatiti kao pravilni i na zakonu zasnovani.
Ovo stoga, što je članom 83. stav 1. Zakona o zaštiti podataka o ličnosti, propisano da lice na koje se podaci odnose, rukovalac, obrađivač, odnosno drugo fizičko ili pravno lice na koje se odnosi odluka Poverenika, doneta u skladu sa ovim zakonom, ima pravo da protiv te odluke tužbom pokrene upravni spor u roku od 30 dana od prijema odluke, pa se ne mogu prihvatiti razlozi dati u obrazloženju pobijanog rešenja da tužilac Ministarstvo unutrašnjih poslova ne može imati svojstvo tužioca u smislu člana 11. Zakona o upravnim sporovima.
Nalazeći da je pobijanim rešenjem povređen zakon na štetu tužioca, ovde podnosioca prigovora, posebno veće Upravnog suda je primenom člana 27. stav 6. Zakona o upravnim sporovima, odlučilo kao u dispozitivu rešenja.
Rešeno U Upravnom Sudu dana 30.06.2021. godine, I-2 Uv 40/21
Zapisničar Predsednik veća - sudija
Snežana Tomić, s.r.
Olga Petrović, s.r.
Za tačnost otpravka
Upravitelj pisarnice
Dejan Đurić
