XIII-P.br.1225/01
U Ime Naroda
TREĆI OPŠTINSKI SUD U BEOGRADU, sudija P. V. kao sudija pojedinac u pravnoj stvari po tužbi tužioca JKP "INFOSTAN" iz Beograda ul. Danielova br. 33, koga zastupa Javni Pravobranilac Grada Beograda ul. Tiršova br. 1, protiv tuženog M. M. iz Beograda ul. Ivana Sarića br. 3 stan br. 6, radi duga, doneo je po održanom i zaključenom ročištu za glavnu raspravu, dana 11. decembra 2001. godine sledeću: Presudu
DELIMIČNO SE ODRŽAVA NA SNAZI rešenje Četvrtog opštinskog suda u Beogradu br. I-31307/98 od 05.01.1998. godine, te se OBAVEZUJE tuženi da tužiocu isplati iznos od 20,44 dinara sa pripadajućom zakonskom kamatom počev od 05.01.1998. godine, pa do dana isplate, sve u roku od 15 dana od dana pravnosnažnosti presude, pod pretnjom izvršenja.
STAVLjA SE VAN SNAGE rešenje o izvršenju Četvrtog opštinskog suda u Beogradu br. I-31307/98 od 05.01.1998. godine za iznos 151,44 dinara.
OBAVEZUJE SE tuženi da tužiocu naknadi troškove parničnog postupka u iznosu od 352,50 dinara, sve u roku od 15 dana od dana pravnosnažnosti presude, pod pretnjom izvršenja.
Obrazloženje
Tužilac je u Četvrtom opštinskom sudu u Beogradu, podneo dana 5.1.1998. godine, predlog za dozvolu izvršenja na osnovu verodostojne isprave.
Tuženi je dana 29.4.1998. godine izjavio prigovor protiv rešenja Četvrtog opštinskog suda u Beogradu br. I-31307/98 od 05.01.1998. godine, nakon čega je Četvrti opštinski sud u Beogradu dana 20.11.2000. godine, doneo rešenje kojim je stavio van snage rešenje o izvršenju od 19.1.1998. godine u delu kojim je određeno izvršenje i ukinuo sprovedene radnje i oglasio se mesno nenadležnim i predmet dostavio Trećem opštinskom sudu u Beogradu, kao nadležnom.
Sud je ročište za glavnu raspravu vodio i zaključio u odsustvu uredno pozvanog tuženog a u smislu odredbi čl. 295 ZPP-a.
Pun. tužioca na ročištu održanom dana 19.09.2001. godine, povukao je tužbu u odnosu na deo glavnog duga i to za iznos od 154,44 dinara, dok je ostao kod dela glavnog duga u iznosu od 20,44 dinara, sa pripadajućom kamatom.
Sud je u dokaznom postupku pročitao spise ovoga suda Pbr.1225/2001 i to predlog za dozvolu izvršenja sa knjigovodstvenim stanjem, fotokopiju uplatnice od 09.06.1997. godine.
Na osnovu svih izvedenih dokaza koje je sud cenio u smislu odredbe čl. 8 ZPP-a, sud je utvrdio sledeće činjenično stanje:
Uvidom u predlog za dozvolu izvršenja na osnovu verodostojne isprave od 5.1.1998. godine, sud je neosporno utvrdio da je tuženi na osnovu naknade za građevinsko zemljište, naknade za kućno smeće, naknade za grejanje, eko zaštitu, naknade za vodu, naknade za upotrebljenu vodu, naknade za zajedničku električnu energiju i naknade za održavanje, dužan tužiocu JKP Infostan, ukupan iznos od 171,84 dinara.
Uvidom u fotokopiju uplatnice od 9.6.1997. godine, sud je neosporno utvrdio da je tuženi uplatio na žiro račun tužioca ukupan iznos od 151,44 dinara, na ime dugovanja za decembar mesec 1996. godine.
Sud je u toku dokaznog postupka neosporno utvrdio da je tuženi dužan tužiocu na ime naknade za građevinsko zemljište, naknade za kućno smeće, naknade za grejanje, eko zaštitu, naknade za vodu, naknade za upotrebljenu vodu, naknade za zajedničku električnu energiju, naknade za održavanje, iznos od 171,84 dinara, da je od tog duga tuženi tužiocu isplatio iznos od 151,44 dinara, tako da je nakon isplaćenog iznosa od 151,44 dinara, ostao dužan tužiocu za navedene usluge iznos od 20,44 dinara.
Kako do ročišta, koje je održano dana 11.12.2001. godine, tuženi nije izmirio preostali iznos duga tužiocu, to je sud utvrdio da je na ime preostalog dela duga tuženi tužiocu dužan iznos od 20,44 dinara, te je odlučio shodno odredbama čl. 262 tač. 1 čl. 277 tač. 1 čl. 278 tač. 1 i čl. 394 Zakona o obligacionim odnosima.
Odluka o troškovima parničnog postupka doneta je shodno odredbama čl. 154 i čl. 155 ZPP-a, te su tužiocu priznati troškovi za sudsku taksu za inicijalni akt iznos od 100,00 dinara, za zastav inicijalnog akta iznos od 150,00 dinara, za paušal iznos od 37,50 dinara, ostale troškove iznos od 15,00 dinara i za taksu za sudsku odluku u iznosu od 50,00 dinara, što ukupno iznosi 352,50 dinara.
Sudija
Pouka O Pravnom Leku:
Protiv ove presude može se izjaviti žalba u roku od 8 dana od dana prijema iste Okružnom sudu u Beogradu, a preko ovog suda.
