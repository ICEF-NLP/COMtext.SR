P. br. 2349/2004
U Ime Naroda Prvi opštinski sud u Beogradu, u veću sastavljenom od sudije Dare Matić, kao predsednika veća, i sudija porotnika Hoti Ismaila i Pere Labovića, kao članova veća, u parnici predlagača Riza Beriša, iz Beograda, na privremenom radu u Francuskoj u Parizu, 13 Boulevard De la Villette, koga zastupa punomoćnik Stefan Marović adv. iz Beograda, po punomoćju overenom od strane Ambasade SRJ u Parizu Ov. br. 1906/2004 od 21.09.2004. g., i Ardite Ahneti Beriša iz Beograda, na privremenom radu u Francuskoj u Parizu, 4 Rue Genin, koju zastupa punomoćnik Filip Filipović adv. iz Beograda, po punomoćju overenom od strane Diplomatskog konzularnog predstavništva SRJ u Parizu br. 2387/04 od 28.12.2004. g., radi sporazumnog razvoda braka, nakon glavne i tajne rasprave zaključene 22. aprila 2005. godine, istoga dana, doneo je sledeću Presudu
Brak zaključen 13. juna 1993. g. u Beogradu, opština Palilula pod brojem 1233 za godinu 1993., između predlagača: RIZE BERIŠE iz Beograda, rođen 10.10.1972. g. u Beogradu, od oca Latifa i majke Razije i ARDITE AHMETI BERIŠA, rođ. Arifi, iz Beograda, rođena 11.04.1973. g. u Preševu, od oca Leke i majke Suzane, RAZVODI SE SPORAZUMNO na osnovu člana 84. Zakona o braku i porodičnim odnosima Republike Srbije.
Maloletna deca stranaka i to Riza Katarina, rođ. 19.07.1994. g. i Riza Agim, rođ. 09.05.1997. g. POVERAVAJU SE na dalju negu, čuvanje i vaspitanje i delimično izdržavanje majci – predlagaču Arditi.
OBAVEZUJE SE predlagač Riza Beriša iz Beograda da na ime doprinosa za izdržavanje maloletne dece stranaka Katarine i Agima predlagaču Arditi – majci i kao zakonskom zastupniku dece plaća mesečno iznos u visini od po 150 evra u dinarskoj protivvrednosti na dan isplate za svako dete do 5-og u mesecu za tekući mesec, a počev od 22. aprila 2002. godine pa ubuduće pod pretnjom prinudnog izvršenja.
Svaka stranka snosi svoje troškove.
Obrazloženje
U pismenom predlogu za sporazumni razvod braka kao i na raspravi preko punomoćnika predlagači su naveli da su dana 13. juna 1993. g. u Beogradu zaključili brak, te da iz tog braka imaju dvoje maloletne dece i to kći Katarinu, rođenu 19.07.1994. g. i sina Agima, rođenog 09.05.1997. g.
Naveli su da su predlagači jedno vreme živeli u Beogradu, a potom su 1999. g. otišli u Francusku gde su se zaposlili.
Ubrzo su između njih počele nesuglasice, sukobi i problemi koji su poslednjih meseci intezivirani tako da su njihovi bračni odnosi toliko ozbiljno i trajno poremećeni da je zajednički život između njih postao nepodnošljiv.
Imaju potpuno različite poglede na mnoga pitanja, svako vodi svoj odvojen život i ne mogu da se sporazumeju oko rešavanja osnovnih pitanja koja se odnose na održavanje bračne zajednice i vođenje porodičnog domaćinstva.
Sve je to dovelo da je bračna zajednica između njih već faktički prestala da postoji i to unazad dve godine tako da je dalje održavanje njihovog formalnog braka potpuno besmisleno jer nema izgleda da se ta bračna zajednica ponovo uspostavi.
Zato su sporazumno predložili da sud na osnovu čl. 84. Zakona o braku i porodičnim odnosima Republike Srbije donese presudu o razvodu braka.
U vezi dalje nege, čuvanja, vaspitanja i izdržavanja maloletne dece stranke su se takođe sporazumele a koji sporazum su iznele i u samom predlogu a takođe i u pismenom aktu uz ovaj predlog tako da su sporazumno predložili da se po razvodu braka oba maloletna deteta povere na dalju negu, čuvanje, vaspitanje i delimično izdržavanje majci – predlagaču Arditi, a da predlagač Riza Beriša počev od donošenja presude pa ubuduće na ime doprinosa za izdržavanje mal. dece, predlagaču Arditi plaća mesečno po 150 evra u dinarskoj protivvrednosti na dan isplate za svako dete do 5-og u mesecu za tekući mesec.
Da bi utvrdio činjenično stanje sud je u toku postupka izveo dokaze i to čitanjem izvoda iz MK venčanih za stranke, čitanjem izvoda iz MK rođenih za maloletnu decu stranaka Katarinu i Agima, izveštaja Centra za socijalni rad Beograd i izveštaja Komercijalne banke AD Beograd od 04.04.2004. g.
Ocenom izvedenih dokaza i rezultata postupka u celini a u smislu čl. 8 ZPP sud je utvrdio sledeće činjenično stanje:
Predlagači su brak zaključili na dan 13. juna 1993. g. u Beogradu.
Ove činjenice sud je utvrdio čitanjem izvoda iz matične knjige venčanih za predlagače zavedenog pod tekućim br. 7 za 1993. g. a za matično područje opštine Palilula.
Čitanjem izvoda iz matične knjige rođenih za maloletnu decu stranaka utvrđeno je da je mal. Katarina rođena 19.07.1994. g. u Beogradu a mal. Agim rođen 09.05.1997. g. takođe u Beogradu.
Obzirom da su predlagači preko punomoćnika tokom rasprave izričito ostali pri predlogu za sporazumni razvod braka i da ne prihvataju nastavak bračne zajednice, te obzirom da su pri tom postigli sporazum o čuvanju, vaspitanju i izdržavanju maloletne dece, sud je brak stranaka razveo na osnovu čl. 84. Zakona o braku i porodičnim odnosima RS jer nema opravdanja da se brak stranaka samo formalno održava u situaciji kada se svrha braka ne ostvaruje.
Sud je prihvatio sporazum stranaka da se obe maloletna deteta povere majci – predlagaču Arditi na dalju negu, vaspitanje i delimično izdržavanje nalazeći da ovakav sporazum stranaka nije u suprotnosti sa interesima maloletne dece.
Ovo iz razloga što je među predlagačima nesporno da predlagač Ardita ima uslove za to pošto su uz ovaj predlog za sporazumni razvod braka dostavili i pismeni sporazum o uređenju ličnih odnosa i izdržavanju mal. dece koji sporazum je overen od strane Diplomatskog konzularnog predstavništva SRJ u Parizu pod br. 2388/04 od 28.12.2004. g.
Naime, tačkom 2. tog sporazuma predlagači su se saglasili da njihova zajednička mal. deca budu poverena na čuvanje i vaspitanje, majci Arditi jer se ona pokazala kao dobra i brižna majka i da je ovaj sporazum izraz njihove zajedničke volje ustanovljen pre svega u interesu njihove zajedničke dece.
Sud je shodno čl. 382. st. 2. Zakona o braku i porodičnim odnosima RS cenio i sporazum predlagača oko izdržavanja maloletne dece i doprinosa predlagača Beriša njihovom izdržavanju pa je taj sporazum prihvatio nalazeći da on nije u suprotnosti sa odredbama pomenutog zakona o određivanju izdržavanja uzimajući u obzir uzrast i potrebe maloletne dece a imajući u vidu i činjenicu da se oba maloletna deteta nalaze u Francuskoj.
Naime, uz predlog za sporazumni razvod braka bračni drugovi su podneli i pismeni sporazum po kome se tačkom 3 tog sporazuma predlagač Riza Beriša obavezao da za izdržavanje maloletne dece isplaćuje na ruke svojoj bivšoj supruzi Arditi po 1.000 FF do 5-og u mesecu za tekući mesec.
Iz izveštaja Komercijalne banke AD Beograd ekspozitura 2 Beograd od 04.04.2002. g. utvrđeno je da 1.000 FF bez provizije iznosi 152,45 evra, a što je nešto malo veći iznos u odnosu na iznos koji je tražen od strane predlagača Ardite.
Kako su se predlagači sporazumeli da predlagač Riza na ime svog doprinosa za izdržavanje oba maloletna deteta plaća mesečni iznos u visini od po 150 evra u dinarskoj protivvrednosti za svako dete a na ruke majke – predlagača Ardite to je sud prihvatio takav njihov sporazum i odlučio kao u tač. 3. dispozitiva.
Sa izloženih razloga i primenom navedenih propisa sud je odlučio kao u dispozitivu.
Prvi opštinski sud u Beogradu, dana 22. aprila 2005. godine.
PRAVNA POUKA: Protiv ove presude može se izjaviti žalba u roku od 15 dana od dana prijema iste Okružnom sudu u Beogradu a preko ovog suda.
Predsednik Veća - Sudija,
Milena Matić
