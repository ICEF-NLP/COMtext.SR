Opštinskom Sudu U Somboru
Beograd
Tužilac:
1) mal. LUKIĆ IVA iz Sombora, ul. Zrmanjska 2/25, koju zastupa majka Lukić Ilinka - preko advokata Stefana Todorovića iz Sombora, ul. Dunavska 77
2) LUKIĆ IGOR iz Sombora, ul. Zrmanjska 2/25, zastupan od advokata Stefana Todorovića iz Sombora, ul. Dunavska 77
TUŽENI: LUKIĆ DEJAN iz Sombora, Ohridska 9, zaposlen u Somborskom vodovodu i kanalizaciji u Somboru, Jabučka br. 4
Tužba
RADI IZDRŽAVANjA
Tužioci mal. Lukić Iva i Lukić Igor su deca tuženog Lukić Dejana iz braka sa Lukić Ilinkom zaključenog pred matičarom opštine Sombor, 3. oktobra 1982. godine.
Brak između tuženog i Lukić Ilinke razveden je presudom Drugog opštinskog suda u Somboru IV P. br. 229/97 od 21.05.1997. godine.
Tom presudom obavezan je tuženi da plaća izdržavanje mal. ćerke Ive, rođene 21. juna 1995. godine, ovde tužilje, dok o izdržavanju sina Igora rođenog 9. januara 1983. godine sud tada nije odlučivao.
Dokaz:
- Presuda Opštinskog suda u Somboru IV P. br. 229/97 od 21. maja 1997. godine
- Izvod iz MK venčanih opštine Sombor od 3. oktobra 1982. godine
- Izvod iz MK rođenih tužioca
U međuvremenu prilike su se izmenile tako da je obezvređen utvrđeni iznos za izdržavanje, koji po sudskoj odluci treba da plaća tuženi, a uz to povećane su i materijalne potrebe i troškovi izdržavanja maloletne Ive jer je dete pošlo u školu.
Odnosi između bivših supružnika nakon razvoda braka su loši, tako da se tuženi ne pridržava njihovog međusobnog usmenog sporazuma da će adekvatno i srazmerno doprinositi izdržavanju sina Igora, i zanemaruje tu svoju obavezu.
Tužilac Igor je redovan student i nema stalnih prihoda niti drugih sredstava za izdržavanje ili posebne imovine, pa je neophodno da i otac adekvatno učestvuje u njegovom izdržavanju.
U takvim okolnostima majka dece, sa kojom ona žive, sama snosi troškove njihovog izdržavanja i to samo i jedino iz svoje plate koju prima kao prosvetni radnik, što uopšte nije dovoljno da bi se deci pružio minimum zadovoljenja njihovih egzistencijalnih i drugih materijalnih potreba koje su nužne s obzirom na njihov uzrast, školovanje i postojeće troškove života.
Dokaz:
- Potvrda OŠ Josip Pančić od 7.6.2004. godine o pohađanju II razreda Lukić Ive
- Uverenje Rudarsko-geološkog fakulteta u Novom Sadu od 2.6.2004. godine da je Lukić Igor redovni student
- Potvrda Obrazovnog centra u Somboru od 4.6.2004. godine o proseku primanja Lukić Ilinke za šest meseci
Imajući to u vidu neophodno je da sud svojom odlukom odredi veći iznos za izdržavanje mal. tužilje Ive, koji treba da snosi tuženi, u skladu sa rastom troškova života i potrebama školskog deteta, a takođe i da obaveže tuženog da određeni iznos plaća i za izdržavanje tužioca Igora koji je punoletan i čije su potrebe i redovni troškovi, kao redovnog studenta, još veći, uzimajući u obzir niske prihode koje majka ostvaruje kao i solidnu zaradu koju ostvaruje tuženi sa stalnim zaposlenjem u Somborskom vodovodu i kanalizaciji.
Tužioci predlažu da sud zakaže glavnu raspravu u ovoj stvari, izvede predložene dokaze i donese Presudu
I. Obavezuje se tuženi Lukić Dejan da na ime izdržavanja ćerke mal. Lukić Ive plaća mesečno iznos od 20% svoje zarade ili drugih stalnih novčanih primanja, počev od dana podnošenja ove tužbe, na ruke zakonskog zastupnika deteta - majke Lukić Ilinke, s tim što je dospele iznose dužan isplatiti odjednom u roku od 15 dana od dana prijema otpravka presude, a naredne za svaki mesec unapred, najkasnije do 10-tog u mesecu, pod pretnjom prinudnog izvršenja.
Ovom presudom menja se presuda Opštinskog suda u Somboru IV P. br. 229/97 od 21.05.1997. godine u delu koji se odnosi na izdržavanje mal. Lukić Ive.
II.
Obavezuje se tuženi Lukić Dejan da na ime izdržavanja sina Lukić Igora plaća mesečno iznos od 30% svoje zarade ili drugih stalnih novčanih primanja, počev od dana podnošenja ove tužbe, na ruke tužioca Lukić Igora, s tim što je dospele rate dužan isplatiti odjednom u roku od 15 dana od prijema ove presude, a naredne za svaki mesec unapred najkasnije do 10-tog u mesecu, pod pretnjom prinudnog izvršenja.
III.
Tuženi je dužan tužiocima da naknadi troškove ovog postupka.
Sombor, 10.06.2004. godine
TUŽIOCI
1. Lukić Iva
2. Lukić Igor
