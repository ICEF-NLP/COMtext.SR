Sporazum O Saradnji
Strane potpisnice:
1. Fondacija „Registar nacionalnog internet domena Srbije“ (RNIDS), Žorža Klemansoa 18a, Beograd, MB: 17680544, koju zastupa vd direktor Žarko Kecić,
i
2. Udruženje Milutin Milanković iz Beograda, Maršala Birjuzova 53, MB: 17677616 koje zastupa predsednik Udruženja mr Slavko Maksimović
Član 1.
Strane potpisnice saglasno konstatuju:
RNIDS je stručna, nestranačka, nevladina i nedobitna organizacija koja upravlja registrom nacionalnih internet domena Republike Srbije saglasno odluci organizacije ICANN (Internet korporacija za dodeljena imena i brojeve), sa osnovnim ciljem ostvarivanja opšteg interesa svih građana Srbije, uz poštovanje principa kvaliteta, efikasnosti, nezavisnosti i transparentnosti.
RNIDS ima zaključen sporazum o saradnji sa Ministarstvom za telekomunikacije i informaciono društvo, u vreme potpisivanja nadležnim organom državne uprave u oblasti telekomunikacija i informacionog društva.
Predmetnim Sporazumom, RNIDS je prepoznat kao organizacija koja upravlja nacionalnim registrom internet domena za Republiku Srbiju.
Udruženje Milutin Milanković je jedinstveno naučno-stručno, istraživačko, memorijalno, edukaciono-vaspitno, neprofitno i nevladino udruženje, formirano 2007. godine radi promovisanja naučnog stvaralaštva, pedagoškog, književnog i inženjerskog delovanja velikana srpske i svetske nauke Milutina Milankovića.
Kod Agencije za privredne registre upisano je u Registar udruženja kao strukovno udruženje i ima svojstvo pravnog lica.
Član 2.
U skladu sa polaznim osnovama, zajedničkim interesima koji su zasnovani na aktivnostima u vezi unapređenja internet poslovanja, i uopšte razvoja interneta u Srbiji, strane potpisnice su saglasne da ovim sporazumom utvrde principe buduće saradnje koja se ogleda u razmeni iskustava i sprovođenju zajedničkih aktivnosti edukacije i promocije aktivnosti Udruženja Milutin Milanković, nacionalnih internet domena, internet poslovanja i opštih pitanja od značaja za funkcionisanje i razvoj interneta.
Član 3.
Strane potpisnice su saglasne da saradnju razvijaju na ravnopravnim osnovama, uz maksimalnu zaštitu profesionalnih, etičkih i materijalnih interesa druge ugovorne strane.
U realizaciji saradnje u skladu sa ovim sporazumom, strane potpisnice su saglasne da dosledno primenjuju pozitivne propise Republike Srbije.
Član 4
Saradnja između strana potpisnica obuhvata:
• Razmenu iskustava i sprovođenje zajedničkih aktivnosti edukacije;
• Međusobnu promociju aktivnosti, u skladu sa politikom plasiranja sadržaja obe strane;
• Edukativne programe RNIDS-a za članove Udruženja Milutin Milanković;
• Zajedničku organizaciju stručnih događaja;
• Druge oblike saradnje u okviru zajedničkih i opštih interesa.
Ugovorne strane će po potpisivanju ovog sporazuma promovisati ovu saradnju kanalima komunikacije sa javnošću koje redovno koriste u obavljanju sopstvene delatnosti.
Član 5.
Svaka strana potpisnica snosi sopstvene troškove u realizaciji saradnje utvrđene ovim sporazumom.
U slučaju da strane potpisnice ovog sporazuma odluče da realizuju konkretan pravni posao sa međusobnim pravima i obavezama obligacionopravnog karaktera, isti će se urediti zaključivanjem posebnog ugovora.
U slučaju da određeni segment saradnje zahteva razmenu poverljivih podataka, strane potpisnice će saglasno svojim internim aktima razmotriti taj deo saradnje, te ukoliko postignu saglasnost, potpisaće ugovor o čuvanju poverljivosti podataka.
Član 6.
U slučaju nesaglasnosti u realizaciji sporazuma, strane potpisnice su saglasne da nesporazume rešavaju zajednički i u duhu dobrih poslovnih običaja.
Ukoliko je priroda nesporazuma ili spora takva da se ne može rešiti dogovorom i usaglašavanjem, svaka od strana potpisnica ima pravo da pisanim putem otkaže ovaj sporazum, uz otkazni rok od najmanje mesec dana.
Član 7.
Sve izmene i dopune ovog sporazuma punovažne su samo ukoliko su sačinjene u pisanoj formi.
Ovaj sporazum se zaključuje na neodređeno vreme, s tim da ga svaka strana može otkazati dostavljanjem pisanog obaveštenja drugoj strani, sa otkaznim rokom od najmanje tri meseca.
Ovaj sporazum prestaje da važi u slučaju prestanka postojanja strana potpisnica, odnosno u slučaju gubitka statusa nacionalnih registra internet domena.
Član 8.
Ovaj sporazum je sačinjen u 4 (četiri) istovetna primerka, od kojih po dva primerka pripada svakoj strani potpisnici
U Beogradu, dana 5.9.2017.
_________________________ ___________________________
RNIDS Udruženje Milutin Milanković
